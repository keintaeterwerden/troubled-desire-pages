<!--kg-card-begin: html-->
<h1>समस्यात्मक लैंगिक वर्तन</h1>
<div>
    <div class="ce_text block">
        <p>लैंगिक वर्तनाचा विचार केल्यास लैंगिक क्रियांचे तीन प्रकारांमध्ये विभाजन करता येते ते म्हणजे जननेंद्रियांचा सहभाग असणारे लैंगिक वर्तन, जननेंद्रियांचा सहभाग नसणारे लैंगिक वर्तन आणि हस्तमैथुन. या विभागणीमध्ये लैंगिक विषयांवर बोलणे, लैंगिक उत्तेजना येण्यासाठी सेक्स व्हिडिओज किंवा लैंगिक चित्रफिती बघणे, लैंगिक आनंद मिळावा म्हणून स्वतःच्या शरीराला किंवा दुसऱ्याच्या शरीराला स्पर्श करणे अशा सर्व गोष्टी येतात. लैंगिक आनंद मिळण्याचा हेतू मनामध्ये ठेवून केलेले कोणतेही वर्तन हे लैंगिक वर्तन म्हणूनच समजले जाते. एखादे वर्तन करण्याच्या मागे जेव्हा लैंगिक आनंद मिळवण्याचा उद्देश असतो तेव्हा त्या वर्तनामुळे लैंगिक क्रिया करण्याची तयारी होते आणि लैंगिक उत्तेजना देखील येते.</p>
        <p>“ज्या लैंगिक वर्तनामुळे सामाजिक मानदंडांना धक्का पोचतो, किंवा जे लैंगिक वर्तन सामाजिक अपेक्षा पूर्ण करण्यात अपयशी ठरते अशा कोणत्याही लैंगिक वर्तनाला समस्यात्मक लैंगिक वर्तन असे म्हटले जाते.” कदाचित एखाद्या वेळी अशा वर्तनाची कायदेशीर दखल घेतलीही जाणार नाही तरीदेखील असे वर्तन हे समस्यात्मक लैंगिक वर्तनच असते. अशा समस्यात्मक लैंगिक वर्तनामध्ये लैंगिक जोडीदाराच्या सहज स्वीकारल्या जाऊ शकणाऱ्या आवडीनिवडींचा आदर न करणे हीच गोष्ट प्रामुख्याने येते. यामध्ये महत्त्वाचे म्हणजे एखाद्याच्या लैंगिक वर्तनामुळे जेव्हा लैंगिक जोडीदाराच्या स्वातंत्र्याला किंवा योग्य अशाही गरजांना नकार देणे किंवा इच्छेविरुद्ध वर्तन करणे, असे घडते, तेव्हा त्या वर्तनाला निश्चितच समस्यात्मक लैंगिक वर्तन म्हटले जाते. असे लैंगिक वर्तन व्यक्तींसाठी धोकादायक तर असतेच शिवाय कायद्याच्या दृष्टीने देखील अशा वर्तनाचे गंभीर परिणाम होऊ शकतात. कोणत्याही व्यक्तीची लैंगिक वर्तन करण्यासाठी संमती असणे अत्यंत आवश्यक असते. जेव्हा एखादी व्यक्ती तिच्या बरोबर चालू असलेल्या गोष्टींबद्दल जागरूक नसते किंवा लैंगिक क्रियेसाठी संमती देणे म्हणजे काय याचा अर्थच व्यक्तीला कळत नाही किंवा तो किंवा ती सज्ञान झालेले नसतात तेव्हा त्यांच्याबरोबर केले जाणारे लैंगिक वर्तन हे त्यांच्या संमतीने झालेले नसते. उदाहरणार्थ, एखाद्या स्त्रीच्या नकळत तिच्या झोपण्याच्या खोलीमध्ये कॅमेरा बसवला आणि तिच्या स्वतःशी किंवा जोडीदाराशी चाललेल्या लैंगिक वर्तनाचे किंवा अन्य खाजगी वर्तनाचे जसे की कपडे बदलताना, तिचे निरीक्षण केले गेले तर ही गोष्ट निश्चितच तिच्या संमतीने झालेली नसते कारण यामध्ये त्या स्त्रीला आपल्या शरिराचा वापर दुसरे कोणीतरी लैंगिक उत्तेजना मिळवण्यासाठी करत आहे हे माहीतच नसते म्हणून त्यासाठी तिने संमती देण्याचा प्रश्नच येत नाही.</p>
        <p>सर्वसामान्यपणे जेव्हा दोन मोठ्या व्यक्ती एकमेकांबरोबर लैंगिक संबंध करतात तेव्हा शारीरिक, मानसिक आणि आर्थिक दृष्टीने सुद्धा स्वतंत्र असल्यामुळे लैंगिक संबंध करण्याबाबतचा निर्णय ते कोणतेही दडपण न घेता मुक्तपणे, स्वतंत्रपणे घेऊ शकतात. जेव्हा आपण लैंगिक संबंध करण्याबाबतच्या संमतीचा विचार करतो तेव्हा तिचे दोन प्रकार करता येतात. एक म्हणजे “साधी संमती” आणि दुसरी म्हणजे संपूर्ण माहिती देऊन घेतलेली संमती. “साधी संमती” म्हणजे जेव्हा एखादी प्रौढ व्यक्ती एखाद्या लहान मुला बरोबर लैंगिक वर्तन करत असते तेव्हा ते मुल आपल्याबरोबर खेळत आहे किंवा विरोध करत नाही म्हणून आपण जे लैंगिक वर्तन त्याच्या बरोबर करत आहोत ते त्याला चालत आहे असं समजणे. वास्तविक पाहता लहान मुलामुलींना लैंगिक वर्तन म्हणजे काय आणि त्यासाठी संमती देणे म्हणजे काय या दोन्हीचा अर्थही कळत नसतो. संपूर्ण माहिती देऊन घेतलेली संमती घेण्यासाठी माहिती समजण्याची आणि संमती देण्याची बौद्धिक आणि मानसिक क्षमता दुसऱ्या व्यक्तीमध्ये असणे आवश्यक आहे. क्षमता नसताना मूल किंवा दुसरी व्यक्ती ‘हो, मला चालेल’ अशा प्रकारे संमती देईल तर ती संपूर्ण माहिती देऊन घेतलेली संमती होउ शकत नाही. वास्तविक पाहता लहान मूल हे प्रौढ व्यक्तीच्या बरोबर लैंगिक जोडीदार म्हणून लैंगिक संबंधांमध्ये किंवा लैंगिक वर्तन करण्यामध्ये कधीच सहभागी होऊ शकत नाही कारण वरती म्हटल्याप्रमाणे सेक्स म्हणजे काय आणि त्यासाठी परवानगी देणे म्हणजे काय, आणि त्याचे परिणाम काय, यातले काहीच मुलाला कळत नाही.</p>
        <p>म्हणूनच संपूर्ण संमती न घेता केलेले कोणतेही लैंगिक वर्तन हा प्रत्यक्ष लैंगिक हल्लाच मानला जातो. अथवा संबंधित व्यक्तीच्या परवानगीशिवाय अथवा नकळत केलेले कोणतेही लैंगिक वर्तनाचे वर्णन अथवा चित्रण हा अप्रत्यक्ष लैंगिक हल्ला होय.</p>
        <p>क्षणभर कायदेशीर बाबींचा विचार थोडासा बाजूला ठेवला तरीदेखील तुम्ही स्वतःच्या संकल्पनांचे आणि लैंगिक वर्तनाचे परीक्षण करणे अतिशय गरजेचे आणि महत्वाचे आहे. लहान मुलांमुलिंच्या प्रति तुमच्या हातून कोणतेही समस्यात्मक लैंगिक वर्तन होत नाही ना याची पडताळणी तुम्ही स्वतःच करायला हवी. यापुढेही जाऊन आपण असे जाणून घेतले पाहिजे की असे लहान मुलामुलींच्या बरोबर लैंगिक वर्तन करणारे लोक कोण असतात? हे लोक म्हणजे एकूणच कोणत्याही वयोगटातील आणि कोणत्याही सामाजिक गटातील पुरुष किंवा स्त्रिया असू शकतात. मुलामुलींबरोबर लैंगिक वर्तन करण्याच्या मागे अनेक विविध कारणे किंवा प्रेरणा असू शकतात. उदाहरणार्थ लैंगिक संबंध करण्यासाठी वैध संमती देणारा/री प्रौढ जोडीदार मिळतच नाही म्हणून मुला-मुलींचा वापर करणे, किंवा मानसिक आजाराचा परिणाम म्हणून, किंवा लैंगिक वाढ आणि विकास व्यवस्थित झालेला नसणे, किंवा व्यक्तीला पिडोफिलीया किंवा हेबेफिलीया नावाचा मनो-लैंगिक विकार असणे.</p>
        <p>लक्षात ठेवा, कोणत्याही परिस्थितीमध्ये प्रौढ व्यक्ती बरोबर लैंगिक वर्तन करण्यासाठी लहान मुले मान्यता देण्यासाठी कधीच सक्षम नसतात.</p>
        <p>दुसऱ्याच्या संमतीशिवाय केलेले कोणतेही लैंगिक वर्तन हा लैंगिक हल्लाच ठरतो. असे लैंगिक वर्तन घडण्याच्या वेगवेगळ्या परिस्थिती कोणत्या असू शकतात, हे आपण जाणून घेऊया.</p>
        <ol>
            <li>लैंगिक व्यवहारामध्ये सहभागी झालेली व्यक्ती संमती देण्यास सक्षम नसते कारण संमती देणे म्हणजे काय, त्यासाठी प्रत्यक्षात काय करावे लागेल आणि पुढे त्याचे कोणते परिणाम होतील यापैकी कोणत्याच गोष्टींचा अर्थ तिला कळत नसतो किंवा तिला माहित नसतो.</li>
            <li>लैंगिक संबंध अथवा वर्तन करण्यासाठी दुसऱ्या व्यक्तीचा स्पष्ट/सक्रीय विरोध असतो.</li>
        </ol>
    </div>
    <div class="ce_text block">
        <h3>लहान मुलामुलींबरोबर केले जाणारे लैंगिक वर्तन</h3>
        <p>लहान मुलामुलींबरोबर किंवा नुकत्याच वयात येत असलेल्या मुलामुलींबरोबर केले जाणारे समस्यात्मक लैंगिक वर्तन म्हणजे काय त्याची काही उदाहरणे खालील प्रमाणे देता येतील. (मात्र खालील उदाहरणे सोडून इतर प्रकारेसुद्धा प्रौढ व्यक्ती समस्यात्मक लैंगिक वर्तन करू शकते.)</p>
        <p>1. लैंगिक हेतू मनात ठेवून लहान मुलामुलींचे त्यांच्या अंगावर कपडे नसतांना किंवा अन्य खाजगी अवस्थेमध्ये त्यांच्या कळत वा नकळत निरीक्षण करणे. अशा वागण्याला व्हॉयूरिस्टीक वर्तन असे संबोधले जाते.</p>
        <p>2. लैंगिक हेतू मनात ठेवून लहान मुलामुलींच्या जननेंद्रियाला अथवा जननेंद्रियाव्यतिरिक्त इतर भागाला स्पर्श करणे किंवा कुरवाळणे. असे वर्तन मुलामुलींच्या अंगावर कपडे असताना बाहेरून अथवा कपडे नसतांना प्रत्यक्ष अंगाला हात लावून केले जाऊ शकते.</p>
        <p>3. लहान मुलामुलींचा वापर करून बनवलेल्या लैंगिक चित्रफिती स्वतःच्या लैंगिक उत्तेजनेसाठी पाहणे आणि त्या तयार करणे/ साठवणे अथवा त्यांचे वितरण करणे.</p>
        <p>4. लैंगिक आनंद मिळवण्याचा हेतू मनात धरून इंटरनेटवरून (चॅट रूम्स, इत्यादी) किंवा प्रत्यक्षात मुलामुलींबरोबर पद्धतशीरपणे ओळख वाढवणे.</p>
        <p>5. लहान मुलामुलींसमोर स्वतःच्या जननेंद्रियाचे प्रदर्शन करणे किंवा त्यांच्यासमोर हस्तमैथुन करणे.</p>
        <p>6. लहान मुलामुलींकडे आपल्याला लैंगिक उत्तेजना देण्याची मागणी करणे.</p>
        <p>7. लहान मुलामुलींना स्वतःला लैंगिकरीत्या उत्तेजित होण्यास भाग पाडणे.</p>
        <p>8. लहान मुलामुलींना लैंगिक दृष्ट्या हाताळणे किंवा त्याच्याशी खेळणे.</p>
        <p>9. लहान मुला-मुलींच्या तोंडामध्ये, योनिमार्गामध्ये किंवा गुदामध्ये (शी करण्याच्या जागेमध्ये) स्वतःची जीभ, लिंग, बोट किंवा इतर कोणतीही वस्तू घालणे.</p>
        <p>10. वरीलपैकी कोणतीही कृती करत असताना लहान मुलामुलींच्या चित्रफिती तयार करणे, फोटो काढणे, किंवा मुलामुलींसमोर फोटो/चित्रफिती तयार करणे.</p>
        <p>11. स्वतःला लैंगिक उत्तेजना यावी म्हणून लहान मुलामुलींसमोर लैंगिक विषयांवर बोलणे.</p>
        <p>12. स्वतःला लैंगिक उत्तेजना मिळावी किंवा आनंद मिळावा म्हणून लहान मुला-मुलींच्या समोर लैंगिक चित्रफिती किंवा सेक्स व्हिडीओ दाखवणे.</p>
        <p>स्वतः हस्तमैथुन करत असताना जर एखादी व्यक्ती लहान मुला-मुलींबद्दलच्या निव्वळ लैंगिक कल्पना करत असेल किंवा तशी दिवास्वप्न पाहत असेल तर गुन्हा नाही. पण एखाद्याने लहान मुलामुलींबरोबर प्रत्यक्षात तसे काही केले तर मात्र त्याने तो निर्णय स्वतः विचारपूर्वक घेतलेला असतो, म्हणूनच लहान मुलामुलींबरोबर प्रत्यक्षात केलेले कोणतेही लैंगिक वर्तन हे गुन्हा म्हणूनच मानले जाते.</p>
    </div>
    <div class="ce_text block">
        <h3>लहान मुलांचा वापर करून तयार केलेल्या लैंगिक चित्रफिती /व्हिडीओज (चाईल्ड पोर्नोग्राफी)</h3>
        <p>लैंगिक उत्तेजना येण्यासाठी लहान मुलामुलींचा वापर करून तयार केलेल्या लैंगिक चित्रफिती/व्हिडीओज ह्यांच्या गंभीरपणाचे वर्गीकरण गुणात्मक दृष्ट्या केले जाते. ह्यामध्ये “सुरक्षित असा कोणताही गट” नसतो. जरी अशा चित्रफिती बनवत असताना मुलामुलींचा कोणताही लैंगिक छळ केला गेला नसला तरीही त्यामध्ये ज्या मुलामुलींचा वापर केला गेलेला आहे ते त्यांच्या बरोबरच्या अशा लैंगिक वर्तनाला संमती देण्यास पात्र नसतात. अशा चित्रफिती/व्हिडीओज पाहण्याचा निर्णय जेव्हा एखादी व्यक्ती घेते, तेव्हा या आपल्या कृत्यासाठी तीच व्यक्ती जबाबदार असते. इतकेच नाही, तर ज्या मुला-मुलीवर हे चित्रण केले गेले, त्या मुला-मुलीला भोगाव्या लागणाऱ्या परिणामांनाही तीच व्यक्ती जबाबदार ठरते. लहान मुला-मुलींच्या लैंगिक चित्रफितीमध्ये, व्हिडिओज किंवा फोटोमध्ये कशाचा समावेश केलेला असतो (गुणात्मक वर्गीकरण) ते पाहू.</p>
        <p>&nbsp;</p>
        <h4>सुचक (निर्देशित करणारी) चित्रे</h4>
        <p>मुला-मुलींचे नुसते चेहरे, किंवा अजिबात कामुकता न दर्शवणारी अशी अगदी पुऱ्या कपड्यातली, किंवा अंतर्वस्त्रातली (अंडरवेअर) किंवा पोहण्याच्या पोशाखासारख्या तोकड्या कपड्यातली चित्रे (उदा., जाहिरातींमधली किंवा कौटुंबिक अल्बम, इत्यादी).<br><br></p>
        <h4>नग्न चित्रे</h4>
        <p>सर्वसाधारणतः पोहण्याच्या तलावात किंवा तलावाजवळचे , दवाखान्यांमध्ये, किंवा कामुक भावना चाळवणारे अंतर्वस्त्रातल्या (अंडरवेअर), पारदर्शक ड्रेस घातलेल्या किंवा पोहण्याच्या पोशाखासारख्या तोकड्या कपड्यातल्या मुला-मुलींचे चित्रण</p>
        <p><em>Nudist </em>– न्युडीस्ट (नग्नता मान्य असलेली)- नग्न किंवा अर्ध-नग्न मुलं-मुली (कायदेशीर ठिकाणांहून घेतलेली चित्रे)</p>
        <p><em>Erotica </em>– एरोटिका (कामुक)- अंतर्वस्त्रातील किंवा अर्धनग्नवास्थेतील मुलं-मुली (गुपचूप घेतलेली चित्रे)</p>
        <p><em>Posing </em>– यामध्ये पोजिंग (फोटोसाठी तयारी करून दिलेली) - पूर्ण कपड्यातली, अर्धनग्न, किंवा नग्न अशा मुला-मुलींच्या पोझेस</p>
        <h4><br>कामुक हावभावातील मुले मुली</h4>
        <p>उत्तेजक अवस्थेमधील अर्धनग्न अथवा नग्न मुलामुलींचे लैंगिक हेतू साध्य करण्यासाठी मुद्दाम शूटिंग करून काढून घेतलेले फोटो किंवा चित्रे. यामध्ये संपूर्ण कपडे घातलेले असताना कामुक हावभावातील मुलामुलींचे फोटो काढणे, किंवा अगदी कमी कपड्यांमध्ये त्यांना कामुक हालचाली करायला लावून त्यांचे फोटो काढणे.</p>
        <h4><br>अतिशय खुलेपणाने कामुक हावभावातील मुले मुली</h4>
        <p>उत्तेजक अवस्थेमधील मुलामुलींचे मुद्दाम शूटिंग करून काढून घेतलेले फोटो किंवा चित्रे.</p>
        <h4><br>अतिशय खुलेपणाने कामुक प्रदर्शन</h4>
        <p>लहान मुला-मुलींची जननेंद्रिये आणि/किंवा गुदद्वाराच्या भागांचे ठळकपणे दिसून येईल अशा रीतीने त्यांचे फोटो काढणे.</p>
        <h4><br>अतिशय खुलेपणाने लैंगिक क्रियांचे प्रदर्शन</h4>
        <p>फक्त लहान मुला-मुलींनाच एकमेका बरोबर लैंगिक क्रिया करायला लावून त्यांचे शुटींग करणे, यामध्ये कोणत्याही प्रौढ व्यक्तीचा समावेश नसतो. मात्र मुला-मुलींना एकमेकांच्या जननेंद्रियाला स्पर्श करणे/, एकमेकांचे किंवा स्वतःचे हस्तमैथुन करायला लावणे/, किंवा मोठ्या माणसांमध्ये होतो त्या प्रकारे योनीलिंग संबंध/, तोंडाचा वापर करून लैंगिक संबंध करणे म्हणजेच मुखमैथुन किंवा गुद मैथुन करण्यास लावणे अशा प्रकारच्या लैंगिक वर्तनाचे शुटींग करणे, अथवा फोटो काढणे.</p>
        <h4><br>लैंगिक हल्ला</h4>
        <p>प्रौढ व्यक्ती आणि लहान मूल यांच्यामधील लैंगिक वर्तन दाखवणे उदाहरणार्थ त्यांना स्पर्श करणे, हस्तमैथुन करणे किंवा प्रत्यक्ष लैंगिक संबंध करणे या प्रकारचे शूटिंग करणे अथवा फोटो काढणे.<br><br></p>
        <h4>लैंगिक छळ किंवा क्रौर्य</h4>
        <p>यामध्ये गुलामासारखे वागवणे, बांधून ठेवणे, शारीरिक दुखापत करणे, मारणे, बलात्कार करणे, गँग-रेप असे प्रकार मुलामुलींबरोबर होत असतानाचे शूटिंग केले जाते किंवा तसे फोटो काढले जातात. किंवा मुलामुलींना एखाद्या प्राण्याबरोबर सक्तीने लैंगिक संबंध करण्यास भाग पाडणे अशा प्रकारचे वर्तन दाखवलेले असते.</p>
    </div>
    <div class="ce_text block">
        <p>&nbsp;</p>
        <p>जेव्हा दोन प्रौढ व्यक्तींचा एकमेकांच्या बरोबर लैंगिक संबंध होत असतो तेव्हा एकमेकांची मान्यता घेऊन किंवा संमती घेऊन विविध प्रकारचे लैंगिक अनुभव घेतले जाऊ शकतात. जेव्हा दोन्ही व्यक्तींना त्यांच्यामध्ये होणारे लैंगिक वर्तन आवडत असते किंवा मान्य असते तेव्हा त्यांच्यामध्ये होणाऱ्या लैंगिक संबंधांच्या मुळे त्यांना अतिशय उच्च प्रतीचा आनंद मिळू शकतो फक्त त्यातून कोणतीही इजा व्हायला नको.</p>
    </div>
</div>
<div class="row" style="margin-top: 5em;">
    <div class="col-xs-6">
        <a href="modules" class="btn btn-success">सर्व घटक</a>
    </div>
    <div class="col-xs-6 text-right">
        <a href="../module/sexual-preference-structure" class="btn btn-success">मागील ऑनलाईन घटक</a>
        <span> </span>
        <a href="../module/myth-buster-mr" class="btn btn-success">पुढील ऑनलाईन घटक </a>
    </div>
</div>
<!--kg-card-end: html-->