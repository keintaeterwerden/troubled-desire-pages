<!--kg-card-begin: html-->
<h1>एका पीडितेचे पत्र</h1>
<div>
    <div class="ce_text block">
        <p>लहानपणी लैंगिक छळाला नियमितपणे तोंड द्यावे लागलेल्या एका स्त्रीने लिहिलेले पत्र सोबत जोडले आहे. ते काळजीपूर्वक वाचा.</p>
        <p>कृपया काही वेळ द्या. आणि विचार करा की लैंगिक छळ झाल्यानंतर लगेचच तिला कसे वाटले असेल (नजीकच्या काळातले परिणाम). पण कित्येक आठवडे, महिने, वर्षे उलटून गेल्यानंतर तिला काय वाटेल (दीर्घकालीन परिणाम)?</p>
        <p>नजीकच्या काळातल्या आणि दीर्घकालीन परिणामांमध्ये काही फरक आढळतो का?</p>
        <p>पीडित स्त्री की अपराधी व्यक्ती – कोणाचा चष्मा तुम्हाला आपला वाटतो?</p>
    </div>
    <div class="ce_text block">
        <h3>शोषित व्यक्तीचे पत्र</h3>
        <p><em>मी एक १९ वर्षांची मुलगी असून मी बाल-लैंगिक शोषण आणि चाईल्ड पोर्नोग्राफी यांची बळी ठरलेली आहे. ह्या शोषण आणि पिळवणुकीतून जाताना मी जे जे सोसले, त्याने मला काय काय इजा झालीय, ते मी अजून शोधतेच आहे. माझं आयुष्य चुकीच्या मार्गावर तर गेलंच आहे, आणि शिवाय प्रत्येकाला जे नॉर्मल बालपण, वयात येण्याची वर्षे, आणि तरुणपण अनुभवायला मिळायला हवं, ते सगळं नष्ट झालेलं आहे. मी जेव्हा केवळ चार वर्षांची होते, तेव्हापासून या काकानं मला छळायला सुरुवात केली. आता मला कळतंय की असा छळ करणारे आपलं सावज कसं ‘तयार’ करतात, आणि त्याला गप्पही कसं ठेवतात: त्यानं मला सांगितलं की मी ‘स्पेशल’ आहे, त्याचं माझ्यावर प्रेम आहे, आणि आमची ‘स्पेशल सीक्रेट्स’ आहेत म्हणून. तो आमच्या घराजवळच राहत असल्याने मी जेव्हा जेव्हा त्याच्याबरोबर वेळ घालवायला त्याच्या घरी जायची, तेव्हा माझ्या आई-वडलांना काही शंका यायची नाही.</em></p>
        <p><em>आधी तो मला पोर्नोग्राफीच्या फिल्म दाखवायचा, आणि मग त्यानं माझ्यासोबातही ‘तसं’ करायला सुरुवात केली. मला आठवतं की तो त्याचं बोट माझ्या योनीमार्गात घुसवायचा, आणि मला खूप दुखायचं. मला आठवतं की त्यानं माझ्याबरोबर संभोग करायचा प्रयत्न केला, आणि त्यामुळे तर अजूनच खूप जास्त मला दुखायचं. ‘हे दुखतंय’, म्हणून मी त्याला सांगितल्याचेही मला आठवतंय. मी त्याच्याबरोबर असलेला बहुतेक वेळ माझ्या अंगावर कपडाच नसायचा, आणि तशा अवस्थेत त्याने काढलेले माझे ते फोटो मला आठवतात. असं सगळं करून झालं की प्रत्येक वेळेला तो मला बाहेर घेऊन जायचा आणि मग मला माझ्या आवडीचं वेफर्सचं पाकिट आणि नंतर माझ्या आवडीचं आईस्क्रीम नाहीतर चॉकलेट घेऊन द्यायचा. आता असं झालंय की नुसते वेफर्स बघितले केव्हा कोणी नुसता आईस्क्रीम खाशील का असा प्रश्न विचारला तरीसुद्धा अंगावर काटा येतो, भीती वाटायला लागते, अपराधी वाटायला लागतं,आणि छातीत धडधडायला लागतं. मला अस वाटत की जणू काही माझ्याबरोबर जे झालं, त्यातून माझी कधीच सुटका होणार नाहीये. त्यावेळी मी गोंधळलेली होते, आणि जरी मला कळत होतं की हे चुकीचं आहे, आणि मला आवडत नाहीये, तरीसुद्धा मला असंही वाटायचं की जो काका मला आवडणाऱ्या गोष्टी विकत घेऊन द्यायचा, आणि माझ्यावर प्रेम आहे असं म्हणायचा, त्याच्याविषयी काही वाईट बोलणं बरोबर नाही. तो मला त्याच्या मोटरसायकलवरपण चक्कर मारू द्यायचा. आता मी कधीच मोटरसायकलवर बसणार नाही. या आठवणी खूपच अस्वस्थ करणाऱ्या आहेत. बऱ्याचशा गोष्टी तर मला आठवत पण नाहीत, पण आता मी त्या विसरू पण शकत नाही, कारण त्यानं मला कायकाय केलं त्याच्या सगळ्या किळसवाण्या प्रतिमा या तिथे इंटरनेटवर उघड्या पडलेल्या आहेत. मनातल्या मनात खूप काळ मी किती प्रयत्न केला त्या सगळ्या भयंकर आठवणी विसरून जायचा. त्या गोष्टींबद्दल विचार करणे हे खरोखरच खूप क्लेशकारक आहे. कितीतरी वेळा इतरांच्या लक्षात येतं की माझं आजूबाजूला लक्षच नाहीये, कारण मी घडलेल्या घटनांच्या विचारात बुडून गेलेली असते आणि शून्यात टक लावून बसलेली असते.</em></p>
        <p><em>रोजच मी सततच्या भीतीखाली जगत असते की कधी माझी चित्रं कुणाच्या नजरेस पडतील आणि मला सगळ्या अपमानांना पुन्हा पहिल्यापासून तोंड द्यावं लागेल म्हणून. जेव्हा मी केवळ एक लहान मुलगी होते, त्यावेळी शूटिंगसाठी कॅमेऱ्यासमोर लैंगिक शोषण केली जाणारी मुलगी – कुणीतरी त्या चित्रांकडे पहातंय, - म्हणजे माझ्याकडेच पाहतंय – हे जाणवलं की मला वेदना होतात. तेव्हा तिथं असणं ही काही माझी निवड नव्हती, पण आता मी कायमची त्या चित्रांमध्ये असणार आहे, आणि लोक विकृत गोष्टी करण्यासाठी त्यांचा वापर करणार आहेत. मला ते सगळं पुसून टाकायचंय. मला हे सगळं थांबायला हवंय. पण मी आताही तेवढीच अबला आहे, जेवढी मी तेव्हा माझ्या काकाला थांबवायला शक्तिहीन होते. माझ्या काकानं काय केलं हे जेव्हा त्यांना पहिल्यांदा कळलं, तेव्हा मी थेरपीसाठी गेले आणि मला वाटलं की मी या सगळ्यातून बाहेर येतीय म्हणून. पण माझं साफ चूक होतं. मी जशी मोठी होत गेले, तसं माझ्यासोबत कायकाय घडलं याविषयीची माझी समज पूर्णपणे स्पष्ट होत गेलीय. माझं आयुष्य आणि माझ्या भावना या अधिकाधिक वाईटच होत चालल्या आहेत, कारण हा गुन्हा कधी थांबलेलाच नाहीये, आणि थांबणारही नाहीये. कुठल्याही क्षणी, कुठल्याही ठिकाणी कुणीतरी लहान मुलगी असलेल्या माझे काकाकडून होत असलेले लैंगिक शोषण बघत आहे आणि विकृत आनंद घेत आहे, हे समजून, वर्णन करून सांगताना कसे वाटते हे सांगणे अवघड आहे. जणू काही माझ्यावर पुनःपुन्हा, पुनःपुन्हा बलात्कार होतच आहे. इतर किशोरवयीन मुलं-मुली ज्या गोष्टी सहजपणे करतात, त्या मी करूच शकत नाही, असं मला दिसून आलंय. माझ्याकडे वाहन चालवायचा परवाना नाहीये. मी दरवेळी ठरवते की मी ते करणार आहे, पण करत नाही. मी नीट नियोजन करू शकत नाही. जेव्हा जेव्हा मी ठरवते की माझं आयुष्य मला पुढं जगलं पाहिजे, तेव्हा तेव्हा माझं मन जणू मला सोडून निघून जातं. मी नोकरी मिळवायचा प्रयत्न करीत आहे, पण मी नुसत्याच करण्यासारख्या गोष्टी टाळत राहते. विसरणे ही एकच गोष्ट मला उत्तम जमते, कारण लहान मुलगी असल्यापासून मला एक दुहेरी जीवन जगावे लागले आहे, आणि माझ्यासोबत जे होत होतं, ते ‘विसरावं’ लागत होतं. माझ्या लक्षातही यायच्या आधी मी नोकरी मिळवण्यासाठी आवश्यक असलेल्या इंटरव्ह्यू वगैरेसारख्या गोष्टी विसरून जाते. कधीकधी वेगवेगळ्या गोष्टींमधून माझ्या छळाच्या आठवणी जाग्या होतात, आणि ते लक्षातही येईपर्यंत खूप उशीर झालेला असतो. उदाहरणार्थ, मी हाय-स्कूलमध्ये अॅनाटॉमी (शरीररचनाशास्त्र) विषयात नापास झाले. कारण मला ज्यातून जावं लागलं, त्यामुळे मी शरीराचा विचारही करू शकले नाही. कॉलेजातही तेच घडले. मी मानसशास्त्राच्या वर्गात होते तेव्हा आम्ही बाल-अत्याचारावरचा एक व्हिडिओ बघितला. काही कारण न कळताच मी त्या वर्गाला जाणं बंद करून टाकलं. मी कॉलेजच्या पहिल्या वर्षात नापास होउन घरी परतले. मला अस्वस्थ करणाऱ्या गोष्टी टाळून देऊन मी काही भावनाच वाटून घेणं सहजपणे बंद करू शकते. छळाच्या आठवणी करून देणाऱ्या किंवा अस्वस्थ वाटवणाऱ्या कुठल्याही गोष्टी टाळण्याच्या प्रचंड समस्या माझ्यासमोर असताना मी पुन्हा कधी कॉलेजला जायला तयार होईन, ते काही मला माहीत नाही. माझ्यावर झालेले अत्याचार हे एक सार्वजनिक वास्तव झाल्यामुळे मी सतत घाबरलेली असते की लोक मला बघून ओळखतील की मी लैंगिक अत्याचाराची शिकार झालेली व्यक्ती आहे म्हणून. जेव्हा माझे मित्र-मैत्रिणी इंटरनेटवर असतील तेव्हा त्यांना माझी चित्रे दिसतील अशी मला काळजी वाटते आणि मग मी लाज आणि शरम यांनी भरून जाते.</em></p>
        <p><em>मी माझ्या काकासोबत भयंकर गोष्टी करतानाची माझी चित्रे असल्याने मला प्रचंड अपमानित आणि लज्जित वाटते. मी कुठेही गेले तरी मला वाटते की लोक मला निवाडा सुनावत आहेत. काय मी अशा प्रकारच्या गोष्टी करणारी व्यक्ती आहे? माझ्यात काही बिघाड आहे का? मी जशी आहे त्यात काही किळसवाणे आणि लाजिरवाणे आहे का?</em></p>
        <p><em>माझ्याबरोबर काय झालं हे मला कुणालाही सांगायला अतिशय संकोच आणि शरम वाटते, कारण मला भीती वाटते की लोक मलाच वाईट म्हणतील आणि त्याबद्दल दोष देतील. मी एका लहान गावात राहते, आणि मला वाटते की एकाला कळले, तर सगळ्यांना समजेल. कुणीतरी माझी ती भयंकर चित्रं पाहील आणि मग माझं ‘बिंग फुटेल’, अशा नुसत्या भीतीमध्ये मी जगत असते. जणू काही माझं आयुष्यच ‘होल्ड’वर आहे, आणि मी त्या दिवसाची वाट बघत गोठून गेलेली आहे. मला माहीत आहे की माझी ती किळसवाणी चित्रं ही काळामध्ये अडकून, चिकटून राहिलेली आहेत, आणि ती कुणालाही बघण्यासाठी तिथे कायमची अस्तित्वात असणार आहेत.</em></p>
        <p><em>मला भयंकर भीतीदायक स्वप्नं खूप खूप काळ पडत राहिली. मी घामानं चिंब होउन रडत रडत उठायची आणि दिलाशासाठी आई-वडलांकडे जायची. आता अजूनही कधी कधी मला ‘फ्लॅशबॅक’ येतात. काकानं मला कायकाय केलं त्याच्या आठवणींचे विचार माझ्या डोक्यात येतात. माझ्या हृदयाची धडधड खूप जोरात शर्यत करते, आणि मी घामेजून जाते, तितक्यात एखादे अधिक भयंकर चित्र माझ्या डोक्यात उगवून येते आणि मग मला आहे त्या प्रसंगातून उठून निघून जावे लागते. अजूनही मला माझ्या काकाचा आवाज माझ्या कानात ऐकू येतो, सांगत की, “कुणाला सांगू नको, कुणाला सांगू नको, कुणाला सांगू नको”. ह्या सगळ्याची चित्रं तिथं अजूनही आहेत, हे माहिती असल्यानं आणि त्यावर विचार केल्यानं सगळं अजूनच बिघडतं. जणू काही या अत्याचारातून माझी सुटका नाही; आताही नाही, आणि कधीच नाही. मला इतकी घाणेरडी स्वप्नं पडली आहेत, की मला अंधार झाल्यावर झोपायची पण भीती वाटते. वाईट स्वप्नांपासून रक्षण होईल, अशा समजुतीतून मी दिवे चालूच ठेवणे पसंत करते. मला भीतीदायक सिनेमे आवडत नाहीत, आणि कधीकधी कित्येक दिवस लागोपाठ भीतीदायक स्वप्नं पडत राहतात.</em></p>
        <p><em>इतर मुलं करतील अशा कितीतरी गोष्टींविषयी मला कधीकधी अवाजवी भीती वाटत राहते. एकदा मैत्रिणीनं मला तिच्याबरोबर आणि तिच्या काकाबरोबर ‘अॅम्युजमेंट पार्क’ मध्ये जायला बोलावलं. ‘माझ्यावर अत्याचार होईल’ ही भीती काही मी माझ्या डोक्यातून काढू शकले नाही. शेवटी मी नाही तर नाहीच जाऊ शकले. मला सारखं वाटत राहिलं की मैत्रिणीच्या काकानं माझी चित्रं पाहिली तर नसतील? त्याने मला ओळखलं असेल का? मी काय केलंय हे त्याला माहीत असेल का? म्हणूनच त्यानं मला ‘अॅम्युजमेंट पार्क’मध्ये बोलावलं असेल का?</em></p>
        <p><em>विश्वास ही माझ्यासाठी एक फार दुर्मिळ गोष्ट झाली आहे, आणि बऱ्याचदा लोकांमध्ये मला केवळ अस्वस्थच व्हायला होतं. मला एकदा वेट्रेस ची एक नोकरी सोडायला लागली कारण मला वाटायचं की तिथला एक माणूस माझ्याकडे नेहमीच टक लावून पाहतो म्हणून. ‘त्यानं मला ओळखलंय का’, हा विचार काही मी डोक्यातून काढू शकले नाही. त्यानं माझी चित्रं कुठं पाहिली असतील का? तिथं काम करत राहणं माझ्यासाठी खूपच अस्वस्थ करणारं होतं. मी खूप लहानपणीच शिकले की माझ्याबरोबर जे काही होतं त्यावर माझा काहीच ताबा नसतो, त्यामुळे मला लोकांना “नाही” म्हणताच येत नाही. पण मी आता ते शिकतीय, कारण “नाही” म्हटलं नाही, तर दुसऱ्यांना तुम्हाला पुन्हा इजा करणं सोपं जातं. मला कुणाकडून भेटी स्वीकारणे जड जातं, कारण ज्या प्रकारे काका मला सेक्सचं शूटिंग करण्यासाठी लाच द्यायचा, त्यामुळं मला नेहमीच वाटते की कुणी एखादं प्रेझेंट दिलं तर ते माझ्याकडून नक्कीच काही तरी अपेक्षा करतील. यामुळे माझी मित्रांबरोबरची नाती अवघड होउन बसतात.</em></p>
        <p><em>भविष्यात कधी मला स्वतःची मुलं असलेले आवडेल, पण मला भयंकर भीती वाटते की मी त्यांना सुरक्षित कशी ठेवू शकेन. मी कुणावर विश्वास ठेवू शकेन? त्यांचे शिक्षक? त्यांचे कोच? मला नाही सांगता येत की मी माझ्या मुलांच्या बाबतीत कुणाहीवर विश्वास ठेवू शकेन. आणि माझ्या मुलांनी आणि त्यांच्या मित्रांनी माझी इंटरनेटवरची चित्रं पाहिली तर? माझ्या वाट्याला काय आलं हे मी त्यांना कधी आणि कसं समजावू शकेन?</em></p>
        <p><em>प्रेम म्हणजे काय, याविषयी पण माझ्या मनात खूप गोंधळ आहे. माझा काका म्हणे की त्याचं माझ्यावर प्रेम आहे म्हणून; आणि मला ते प्रेम हवं होतं. पण आता मला माहीत आहे की त्यानं माझ्यावर केलं ते काही प्रेम नव्हतं. पण मला भविष्यात कसं ओळखता येईल की कुणाचं माझ्यावर खरं प्रेम आहे की, हा आणखी एक फसवणारा आणि फायदा घेणारा माणूस आहे म्हणून?</em></p>
        <p><em>ही वस्तुस्थिती आहे की जगात कुठेतरी, कुणीतरी, प्रत्येक दिवशी आणि रात्री माझा फायदा घेतोच आहे, आणि माझ्यावर अत्याचार होतोच आहे. माझ्यावर होणाऱ्या या गुन्ह्याला कधीच अंत नसल्यानं मी त्यातून पूर्ण बाहेर आले, असं मी कधी आणि कसं समजू? मी सोसलेला लाजिरवाणा अत्याचार जेव्हा कायमच तिथं बाहेर उघड्यावर असल्यावर, आणि विकृत लोक त्यातून आनंद घेत असल्यावर मी त्यातून बाहेर कशी येऊ?</em></p>
        <p><em>माझ्या चित्रांमुळे बहुतकरून इतरही मुलांवर अत्याचार होत राहणार, या विचाराने मी भयभीत होते. माझ्या काकानं जशी मला चित्रं दाखवली, तशीच कुणी माझी चित्रं इतर मुलांना दाखवेल, आणि त्यांना सांगेल का असं करा म्हणून? मुलं मला बघतील आणि असा विचार करतील का, की असं केलं तर काहीच गैर नाही म्हणून? कुणी विकृत माणूस माझी चित्रं बघेल, आणि त्याला पण असं सुचेल का की दुसऱ्या छोट्या मुलीला त्यानं असंच करावं म्हणून? या विचारांनी मला भीती वाटते, आणि निराश वाटतं.</em></p>
        <p><em>जे घडलं त्याबद्दल मी स्वतःला खूपच दोष देते. मी इतकी लहान होते तेव्हा, हे मला माहितीय, पण मला जास्त अक्कल का नव्हती तेव्हा? मी माझ्या काकाला थांबवलं का नाही? जर कदाचित मी त्याला थांबवलं असतं, तर मी पुसून टाकू शकणार नाही, किंवा परत घेऊ शकणार नाही, इतकी सारी चित्रं तरी तिथं राहिली नसती. मला असं वाटतं की मला आता या वस्तुस्थितीबरोबरच कायमचं जगत राहायला लागणार, आणि हा सगळा माझाच दोष आहे.</em></p>
        <p><em>मला असं वाटतं की मी कुठल्याच गोष्टीला लायक नसून पूर्णपणे नापास आहे, पराभूत आहे. मी शिक्षण पुरं करू शकले नाही किंवा नोकरी घेऊ शकले नाही, यामागचं हेही एक कारण आहे. मला आता स्वतःला निराश करत राहायचा अगदी कंटाळा आलाय, थकून गेलेय मी. आयुष्यभर पुरून उरेल इतकी निराशा मी कधीचीच अनुभवून बसलेय, आणि आता मला अजून कुठलीही निराशा सोसणार नाहीये, नकोय मला. सगळ्या भयानक भावना आणि लाजिरवाण्या अत्याचाराच्या आणि फसवणुकीच्या सगळ्या आठवणी यामुळे परत परत येतात माझ्याकडे.</em></p>
        <p><em>कधीकधी या सगळ्या भावनांशी झगडताना सगळं काही विसरून जायच्या प्रयत्नात मी भरपूर दारू पिते. मला माहीत आहे की हे चांगलं नाही, पण माझ्या अपमानाच्या आणि रागाच्या भावना सदैव माझ्यासोबत असतात, आणि मला थोडा वेळ तरी त्यांना दूर ठेवण्याचा एखादा मार्ग हवा असतो.</em></p>
        <p><em>मला असे वाटते की मी नेहमीच एक दुहेरी जीवन जगत आले आहे. पहिल्यांदा, काका माझ्याबरोबर काय करतो याविषयी मला खोटे बोलावे लागले. नंतर मला असे वागावे लागले – नाटक करावे लागले – की जणू काय काहीच घडले नाही, कारण जे घडले ते अतिशय लाजिरवाणे होते. आता मला नेहमीच ठाऊक असते की एक दुसरी “छोटी मी” इंटरनेटवर असते, जिला इतर अत्याचारी लोक बघत असतात. मला तिथे असायचे नसते, पण मी तिथे असते. माझी अशी इच्छा आहे की मला काळामध्ये मागे जाता यावे, आणि काकाला ते फोटो घेण्यापासून थांबवता यावे; पण मी ते करू शकत नाही.</em></p>
        <p><em>मी ही एका पीडितेची जबानी देत असल्यामुळे मला जरी भीती वाटत असली की माझ्यावर पुन्हा अत्याचार होऊ शकतो, किंवा मला पुन्हा दुखवले जाऊ शकते, तरी मला कोर्टाला आणि न्यायाधीशांना माझ्याबाबत आणि मी जे सोसलंय त्याबद्दल आणि माझं आयुष्य कसं आहे याबद्दल माहिती व्हायला हवी आहे. मला जे काय झालं, ते निघून गेलेलं नाहीये. ते कधीच जाणार नाहीये. मी चाईल्ड पोर्नोग्रफीची एक खरीखुरी बळी आहे, आणि त्याचे परिणाम मला रोजच्या रोज, आणि मी कुठेही गेले तरी भोगावे लागत आहेत.</em></p>
    </div>
</div>
<div class="row" style="margin-top: 5em;">
    <div class="col-xs-6">
        <a href="../modules"class="btn btn-success">सर्व घटक</a>
    </div>
    <div class="col-xs-6 text-right">
        <a href="../module/empathy" class="btn btn-success">मागील ऑनलाईन घटक</a>
        <span> </span>
        <a href="../module/medical-treatment-options" class="btn btn-success">पुढील ऑनलाईन घटक </a>
    </div>
</div>
<!--kg-card-end: html-->