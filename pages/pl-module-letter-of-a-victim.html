<!--kg-card-begin: html-->
    
          <h1>List ofiary</h1>
<div>
    
<div class="ce_text block">

        
  
      <p>Przeczytaj uważnie załączony list kobiety, która w dzieciństwie była regularnie wykorzystywana seksualnie.</p>
<p>Zastanów się na spokojnie nad tym, jak czuje się ofiara bezpośrednio po wykorzystaniu seksualnym (konsekwencje krótkoterminowe). Jak ofiara może się czuć po wielu tygodniach/miesiącach/latach (konsekwencje długoterminowe)? </p>
<p>Czy istnieją różnice między konsekwencjami krótkoterminowymi a długoterminowymi?</p>
<p>Czy potrafisz się utożsamić ze sprawcą lub z ofiarą?</p>  
  
  

</div>

<div class="ce_text block">

            <h3>List ofiary</h3>
      
  
      <p><em>Mam 19 lat i jako dziecko padłam ofiarą wykorzystywania seksualnego i pornografii dziecięcej. Co rusz przekonuję się o kolejnych skutkach zaznanej przemocy i wykorzystywania. Krzywda, która mnie spotkała, sprawiła, że moje życie zboczyło na niewłaściwy tor, straciłam szansę na normalne dzieciństwo i młodość, a przecież wszyscy na nią zasługujemy. Wujek zaczął mnie wykorzystywać, kiedy miałam zaledwie 4 lata. Teraz wiem, że sięgnął po sposoby, których oprawcy zwykle używają, aby przygotować swoje ofiary i zamknąć im usta, a mianowicie zapewnił mnie, że jestem wyjątkowa, że mnie kocha i że mamy własne „specjalne sekrety”. A ponieważ mieszkał blisko nas, mama i tata niczego nie podejrzewali, kiedy chodziłam do niego.</em></p>
<p><em>Na początku pokazywał mi filmy pornograficzne, a potem zaczął robić mi różne rzeczy. Pamiętam, że włożył palec do mojej pochwy i było to bardzo bolesne. Innym razem próbował uprawiać ze mną seks, a to bolało jeszcze bardziej. Mówiłam mu, że sprawia mi ból. Pamiętam, że przez większość czasu, który z nim spędzałam, nie miałam na sobie ubrań i czasami kazał mi włożyć jakąś bieliznę. I przypominam sobie zdjęcia. Kiedy skończył, zabierał mnie, żeby kupić mi moją ulubioną przekąskę – uwielbiałam suszoną wołowinę. Nawet teraz, kiedy zdarza mi się po nią sięgnąć, dopada mnie panika, poczucie winy i upokorzenie. Odnoszę wrażenie, że nigdy nie ucieknę od tego, co mnie spotkało. Wtedy byłam zdezorientowana, chociaż wiedziałam, że to jest niedobre i mi się nie podoba, ale jednocześnie myślałam też, że nie wolno mi mówić niczego złego na temat wujka, który przecież powtarzał, że mnie kocha, a do tego kupował mi rzeczy, które lubiłam. Pozwolił mi nawet jeździć na swoim motocyklu. Teraz nie ma mowy, żebym kiedykolwiek wsiadła na motocykl. Wspomnienia są zbyt przygnębiające. Chociaż wielu rzeczy nie pamiętam, to teraz nie mogę ich wyprzeć, ponieważ obrzydliwe zdjęcia tego, co mi robił, wciąż są dostępne w Internecie. Długo starałam się odsuwać od siebie straszne wspomnienia. Myślenie o tych wszystkich rzeczach jest cały czas bardzo bolesne. Czasami kiedy zaczynam rozmyślać o tym, co się stało, dosłownie wpadam w jakiś trans, wyłączam się z otoczenia.</em></p>
<p><em>Każdego dnia żyję w ciągłym strachu, że ktoś zobaczy moje zdjęcia, rozpozna mnie i znowu będę upokorzona. Boli mnie świadomość, że ktoś patrzy na nie – na mnie – kiedy byłam małą dziewczynką wykorzystywaną przed obiektywem aparatu. Nie prosiłam się o to, ale na zawsze zostanę na zdjęciach, których ludzie używają do robienia chorych rzeczy. Chciałabym wymazać to wszystko. Chciałabym, aby wszystko to się skończyło. Ale nie jestem w stanie tego zmienić, tak samo jak nie mogłam powstrzymać wujka. Kiedy prawda o tym, co mi robił, wyszła na jaw, poszłam na terapię i wydawało mi się, że jakoś daję radę. Byłam jednak w wielkim błędzie. Wraz z wiekiem coraz lepiej rozumiałam, co mnie spotkało. Moje życie i moje uczucia są teraz gorsze, ponieważ zbrodnia tak naprawdę nigdy się nie skończyła i zresztą nigdy się nie skończy. Ciężko opisać, jak to jest mieć świadomość, że jest gdzieś ktoś, kto w danej chwili patrzy na moje zdjęcia jako małej dziewczynki wykorzystywanej przez wujka, i czerpie z tego chorą przyjemność. Czuję, jakbym była ciągle molestowana. Nie potrafię robić prostych rzeczy, z którymi inne nastolatki z łatwością sobie radzą. Nie mam prawa jazdy. Za każdym razem, gdy mówię, że je zrobię, rezygnuję. Nie potrafię dobrze planować. Mój umysł się wyłącza, kiedy myślę o ruszeniu do przodu ze swoim życiem. Próbowałam znaleźć pracę, ale po prostu unikam różnych rzeczy. Zapominanie jest tym, co wychodzi mi najlepiej, ponieważ jako mała dziewczynka byłam zmuszona prowadzić podwójne życie i „zapomnieć” o tym, co się ze mną dzieje. Zanim się zorientuję, przegapiam rozmowy kwalifikacyjne lub inne sprawy, które mogłyby pomóc mi znaleźć pracę. Czasami różne sytuacje przypominają mi o tym, że byłam wykorzystywana, ale kiedy to do mnie dociera, jest już za późno. W liceum na przykład oblałam anatomię. Po prostu nie mogłam myśleć o ciele z powodu tego, co mnie spotkało. To samo wydarzyło się na studiach. Poszłam na zajęcia z psychologii, podczas których oglądaliśmy film o wykorzystywaniu dzieci. Zwyczajnie przestałam chodzić na wykłady, nie zdając sobie nawet sprawy z powodu. Zawaliłam pierwszy rok i wróciłam do domu. Bez trudu blokuję uczucia i unikam rzeczy, które sprawiają, że czuję się niekomfortowo. Nie wiem, kiedy będę gotowa wrócić na studia, bo mam ogromne problemy związane z unikaniem wszystkiego, co sprawia, że czuję się niekomfortowo lub co przypomina mi o wydarzeniach z przeszłości. Zawsze boję się, że kto na mnie nie spojrzy, od razu wie, że jestem ofiarą wykorzystywania seksualnego, ponieważ to, że byłam molestowana, jest faktem publicznym. Martwię się, że siedząc w Internecie, znajomi natkną się na moje zdjęcia. Napawa mnie to wstydem i zażenowaniem.</em></p>
<p><em>Czuję się upokorzona i zawstydzona tym, że istnieją zdjęcia, na których robię okropne rzeczy ze swoim wujkiem. Dokądkolwiek nie pójdę, czuję się osądzana. Czy jestem typem osoby, która robi coś takiego? Czy coś jest ze mną nie tak? Czy jest coś obrzydliwego i odpychającego w tym, kim jestem?</em></p>
<p><em>Wstydzę się powiedzieć innym, co mnie spotkało, bo się boję, że mnie osądzą i obwinią za to. Mieszkam w małym miasteczku i mam wrażenie, że jeśli dowie się jedna osoba, to wszyscy będą wiedzieć. Żyję w strachu przed dniem, w którym ktoś zobaczy te ohydne zdjęcia z moim udziałem i „sekret” o mnie wyjdzie na jaw. Wydaje mi się, że moje życie zostało wstrzymane, a ja stoję w miejscu i tylko czekam na ten moment. Wiem, że te obrzydliwe zdjęcia utknęły w czasie i zostaną tam na zawsze, aby wszyscy mogli je zobaczyć.</em></p>
<p><em>Przez bardzo długi czas miałam okropne koszmary. Budziłam się zlana potem i z płaczem biegłam do rodziców po pocieszenie. Od czasu do czasu wszystko wciąż do mnie wraca. W mojej głowie pojawiają się wspomnienia rzeczy, które robił mi wujek. Moje serce zaczyna walić, zlewam się potem i staje mi przed oczami wyraźny obraz jakiejś strasznej sytuacji, wtedy muszę ją czym prędzej opuścić. Słyszałam w głowie głos wujka, który bez przerwy powtarzał dwa słowa: „nie mów, nie mów, nie mów”. Świadomość, że zdjęcia przedstawiające wszystkie te obrzydliwości nadal istnieją, tylko pogarsza sprawę. To sprawia, że nie mogę uciec przed wykorzystywaniem – ani teraz, ani kiedykolwiek. Ponieważ miałam tak wiele koszmarów, mam problem z zaśnięciem, kiedy jest ciemno. Lubię zostawiać włączone światło, bo wydaje mi się wtedy, że uchroni mnie ono przed złymi snami. Nienawidzę strasznych filmów i czasami mam koszmary przez wiele dni.</em></p>
<p><em>Miewam nieuzasadnione obawy, które uniemożliwiają mi wykonywanie zwykłych rzeczy, które robią inne dzieciaki. Kiedyś koleżanka poprosiła mnie, żebym poszła z nią i jej wujkiem do wesołego miasteczka. Nie mogłam się wyzbyć myśli, że zostanę tam wykorzystana. Ostatecznie nigdzie nie poszłam. Zastanawiałam się, czy wujek koleżanki widział moje zdjęcia. Czy znał mnie? Wiedział, co zrobiłam? To dlatego zaprosił mnie do lunaparku?</em></p>
<p><em>Trudno jest mi obdarzyć kogoś zaufaniem i często czuję się niekomfortowo w towarzystwie innych ludzi. Musiałam rzucić pracę kelnerki, ponieważ był tam facet, który ciągle się na mnie gapił. Cały czas się zastanawiałam, czy mnie rozpoznał. Może widział gdzieś moje zdjęcia? Czułam się zbyt nieswojo, żeby dalej tam pracować. Nie potrafię odmawiać ludziom, ponieważ jako dziecko nauczyłam się, że tak naprawdę nie mam kontroli nad tym, co się ze mną dzieje. Uczę się być w tym lepsza, bo wiem, że jeśli nie będę umiała odmawiać, innym będzie łatwiej mnie zranić. Przez to, że wujek przekupywał mnie, abym dopuszczała się czynności seksualnych przed obiektywem, trudno jest mi przyjmować prezenty od kogokolwiek. Zawsze myślę, że ludzie będą czegoś ode mnie oczekiwali, jeśli dadzą mi prezent. To utrudnia mi relacje z przyjaciółmi.</em></p>
<p><em>Chcę mieć kiedyś dzieci, ale strasznie się boję, czy zapewnię im bezpieczeństwo. Komu będę mogła zaufać? Ich nauczycielowi? Trenerowi? Nie wiem, czy kiedykolwiek odważę się powierzyć komuś swoje dzieci. A co jeśli moje dzieci i ich znajomi zobaczą moje zdjęcia w Internecie? Jak miałabym wyjaśnić im, co mnie spotkało?</em></p>
<p><em>Pojęcie miłości jest dla mnie zupełnie niejasne. Mój wujek powtarzał, że mnie kocha, i ja pragnęłam tej miłości. Ale teraz wiem, że to, co mi zrobił, nie jest miłością. Ale skąd będę wiedziała w przyszłości, czy spotkała mnie prawdziwa miłość, czy po prostu znowu ktoś próbuje mnie wykorzystać?</em></p>
<p><em>Prawda jest jednak taka, że każdego dnia i każdej nocy gdzieś na świecie ktoś mnie wykorzystuje. Jak mam się z tym pogodzić, skoro zbrodnia, która się na mnie dokonuje, nigdy się nie skończy? Jak mam się z tym uporać, kiedy haniebne wykorzystywanie, którego padłam ofiarą, wciąż daje przyjemność chorym ludziom?</em></p>
<p><em>Przeraża mnie myśl, że z powodu moich zdjęć prawdopodobnie będą wykorzystywane inne dzieci. Czy ktoś pokaże moje zdjęcia innym dzieciom, tak jak mój wujek, a potem powie im, co mają robić? Czy zobaczą mnie i pomyślą, że nie ma w tym nic złego? Czy jakiś chory człowiek zobaczy moje zdjęcie, a potem wpadnie na pomysł, żeby zrobić to samo innej małej dziewczynce? Takie myśli wywołują u mnie smutek i przerażenie.</em></p>
<p><em>Bardzo się obwiniam za to, co się stało. Wiem, że byłam mała, ale dlaczego nie miałam wystarczająco dużo rozumu? Dlaczego nie powstrzymałam wujka? Może gdybym to zakończyła, nie powstałoby tyle zdjęć, których nigdy nie odzyskam ani nie skasuję. Mam wrażenie, że zawsze będę musiała z tym żyć i że to wszystko moja wina.</em></p>
<p><em>Czuję, że jestem niegodna niczego i poniosłam porażkę. Do czego się tak naprawdę nadaję, poza tym, by inni mogli mnie w kółko wykorzystywać? To jeden z powodów, dla których nie potrafiłam znaleźć pracy ani poradzić sobie w szkole. Jestem zmęczona sprawianiem zawodu samej sobie. Wystarczy mi rozczarowań na całe życie i zwyczajnie nie chcę więcej porażek. Wszystkie okropne uczucia i wstyd, że byłam wykorzystywana, nieustannie do mnie wracają.</em></p>
<p><em>Czasami radzę sobie z emocjami w ten sposób, że próbuję zapomnieć o wszystkim, sięgając po alkohol. Wiem, że to nic dobrego, ale cały czas towarzyszy mi upokorzenie i gniew i nieraz muszę jakoś zagłuszyć to, co czuję, choćby na chwilę.</em></p>
<p><em>Wydaje mi się, że zawsze musiałam żyć podwójnym życiem. Najpierw musiałam kłamać o tym, co robił ze mną wujek. Potem musiałam się zachowywać tak, jakby nic się nie stało, bo było to zbyt krępujące. A teraz jeszcze wiem, że gdzieś w Internecie istnieje druga „mała ja”, którą mogą oglądać inni prześladowcy. Nie chcę tam być, ale jestem. Chciałabym się cofnąć w czasie i powstrzymać wujka przed robieniem zdjęć, ale to niemożliwe.</em></p>
<p><em>Wprawdzie boję się, że przez to oświadczenie znowu stanę się ofiarą, ale zależy mi, aby Sąd dowiedział się o mnie, o tym, co wycierpiałam, i jak wygląda moje życie. To, co mi się przydarzyło, nie minęło. I nigdy nie minie. Jestem prawdziwą ofiarą dziecięcej pornografii, a skutki tego dotykają mnie każdego dnia i wszędzie, dokąd się udam.</em></p>  
  
  

</div>

</div>
<div class="row" style="margin-top: 5em;">
    <div class="col-xs-6">
        <a href="modules" class="btn btn-success">Wszystkie moduły</a>
    </div>
    <div class="col-xs-6 text-right">
                    <a href="../module/empathy" class="btn btn-success">Poprzedni moduł online</a>
                            <span> </span>
            <a href="../module/medical-treatment-options" class="btn btn-success">Następny moduł online</a>
            </div>
</div>    
      <!--kg-card-end: html-->