<!--kg-card-begin: html-->
    
          <h1>आरोग्यपूर्ण जीवनाचे रहस्य</h1>
<div>
    
<div class="ce_text block">

        
  
      <p>आपल्या आंतरिक शक्तीचा विकास करणे, आणि अडचणीत टाकणाऱ्या वागणुकीपासून दूर राहात आपल्या वैयक्तिक गरजांचे समाधान करण्याची स्वतःची क्षमता वाढवणे, ह्या दोन गोष्टींमध्ये आरोग्यपूर्ण जीवनाचे रहस्य सामावलेले आहे. स्वतःतल्या आंतरिक शक्ती सापडण्यासाठी स्वतःला विचारा की तुमची मूलभूत नीतीमूल्ये कोणती आहेत, तुमचे आयुष्य जगण्यासारखे कशामुळे होते, आणि तुमच्या जीवनाचा अर्थ काय आहे. आपल्यापैकी प्रत्येकाची स्वतःची विशिष्ट अद्वितीय अशी नीतीमूल्ये आणि उद्दिष्टे असतात, आणि ती साध्य करण्याची स्वतःची अशी एक क्षमता सुद्धा असते. तुमच्या स्वतःच्या अशा वैयक्तिक नीतीमूल्ये आणि नियमांनुसार आयुष्यातील निरनिराळ्या प्राथमिक गरजा किंवा घटक तुमच्यासाठी कमी-अधिक महत्वाचे असू शकतात. तुम्हाला महत्वाचे वाटणारे घटक रोखले गेले, तर तुमच्याकडून असं वागलं जाऊ शकतं की त्यामुळे तुम्ही अडचणीत याल. आयुष्यात समाधान आणि पूर्णत्व यांचा अनुभव येण्यासाठी तुमच्या आरोग्यपूर्ण जीवनाची जबाबदारी तुम्हीच घ्यायला हवी.</p>  
  
  

</div>

<div class="ce_text block">

            <h3>मार्गदर्शक</h3>
      
  
      <p>तुमच्या परिस्थितीवर चिंतन करा. चांगलं कायकाय चाललंय, आणि त्रास कशाकशाचे आहेत? तुमच्या आयुष्यातील कोणते पैलू बदलले तर तुम्हाला हवे आहेत? ते बदलण्यासारखे आहेत का? एक यादी करून ठरवा की त्यातल्या कुठल्या गोष्टी तुम्ही बदलू शकता, आणि कुठल्या नाही? बदलण्यासारख्या गोष्टींवर लक्ष केंद्रित करा! त्यातली सगळ्यात महत्वाची प्रथम क्रमांकावर लिहा.</p>
<p>आपले जीवन व्यवस्थित जगण्यासाठी खालीलपैकी कोणते घटक तुम्हाला व्यक्तिशः महत्त्वाचे वाटतात? यामध्ये तुम्ही समाधान कशा प्रकारे मिळवता आणि तुम्ही किती प्रमाणात समाधानी आहात?</p>
<ol>
<li>आपलं एकूण आयुष्य (निरोगी जगणे आणि काम करता येणे)</li>
<li>ज्ञान</li>
<li>खेळामधील कौशल्य किंवा निपुणता</li>
<li>कामामध्ये तज्ञ असणे.</li>
<li>बदल घडवून आणण्याची धमक (सक्षम असणं आणि आपली दिशा स्वतः ठरवता येणं)</li>
<li>आंतरिक शांती (भावनिक ताणतणाव आणि खळबळ यापासून मुक्ती)</li>
<li>नाती जोडलेली असणे (यामध्ये कटुंब, मित्र-मैत्रिणी, आणि जिवलग नात्यांचा समावेश होतो)</li>
<li>समाज</li>
<li>आध्यात्मिकता (म्हणजे ढोबळमानाने आयुष्याचा हेतू आणि अर्थ याबद्दलची समज विकसित होणे)</li>
<li>आनंद</li>
<li>नवनिर्मिती किंवा कल्पकता</li>
</ol>
<p>तुमची स्वतःची अशी मूलभूत नीतीमूल्ये निवडून लिहून काढा. आयुष्यात तुम्हाला सगळ्यात जास्त आनंद कशामुळे होतो?</p>  
  
  

</div>

<div class="ce_text block">

            <h3>विजयची गोष्ट</h3>
      
  
      <p><em>मी जेव्हा माझ्या परिस्थितीवर सखोल विचार करू लागलो, तेव्हा मी अगदी ठामपणे प्रेरित झालो होतो, आणि ठरवलं की माझं अडचणीत टाकणारं लैंगिक वागणं मला बदलायलाच हवं. जरी माझं लग्न झालेलं असलं आणि आम्ही प्रेमानं एकमेकांची खूप काळजी घेत असलो तरी वयात न आलेल्या मुलींविषयी लैंगिक कल्पना करताना मला सगळ्यात जास्त उत्कट अशी लैंगिक उत्तेजना मिळते. मी अशा मुलींशी कधीच लैंगिक संबंध ठेवले नाहीत. तशा आवेगांना आवर घालणं काही फार जड गेलं नाही, पण मी बाल-लैंगिक शोषणाची चित्रं आणि चित्रफिती मात्र पाहायचो. आणि जरी मला अठराव्या वर्षी चाईल्ड पोर्नोग्राफी जवळ बाळगल्याबद्दल शिक्षाही झाली होती, तरी वेळोवेळी इंटरनेटवर नवनवीन प्रतिमा शोधत राहण्यापासून मात्र मी स्वतःला थांबवू शकलो नाही. अगदी अनावर अशी ही इच्छा कायमच राहिली आहे. जेव्हा मी तसं करायचो, तेव्हा मला नेहमीच नंतर शरम वाटायची. स्वतःचा तिरस्कार आणि नंतरची निराशा यांच्या दुष्टचक्रामुळे त्या भावनांवर ताबा मिळवण्यासाठी पुन्हा मी त्या प्रतिमा शोधण्याकडे ढकलला जायचो. वेगवेगळ्या प्रसंगांच्या विश्लेषणातून मी असं ओळखलं की तशी चित्रं बघणं ही केवळ एकच परिस्थिती अशी होती की जेव्हा मी आजूबाजूचं सगळं जग विसरून फक्त त्या क्षणामध्ये राहू शकायचो; आणि माझ्या सगळ्या दुःखद भावना विसरून जायचो. माझ्या लक्षात आलं की कौतुक, मैत्री, आयुष्याचा आनंद घेणे, प्रेम आणि आत्म-सन्मान ही माझ्यासाठी मूलभूत आंतरिक नीतीमूल्ये आहेत. मी असंही शोधून काढलं की माझ्या लहानपणी माझी कौतुकाची गरज ही आईकडून कायम अव्हेरली जायची; खरंतर आईशी माझं हक्काचं मूळचे नातं. मी काहीही करू दे, किंवा करायचा प्रयत्न करू दे, (आईच्या मते) ते कधीच पुरेसं चांगलं नसायचं. म्हणून मी जास्तच नेट लावून प्रयत्न करायचो, पण मी तिचं समाधान कधीच करू शकलो नाही. जरी हे कबूल करायला खूप कठीण गेलं, तरी मी हे मान्य केलं की मी माझे लहानपणीचे अनुभव काही बदलू शकत नाही, आणि माझ्या लहान मुलींविषयीच्या आकर्षणाचं माझ्यावर ओझं आहे. हे स्वतःशी कबूल करण्यानं मला हलकं वाटलं आणि त्यातून घडणाऱ्या वागण्यावर मी लक्ष केंद्रित करू शकलो. माझी मूलभूत आंतरिक नीतीमूल्ये आणि माझं अडचणीत टाकणारं वागणं यांच्यातला अंतर्विरोध जसा उघड झाला, तसा मी स्वतःच्या कृत्यांची जबाबदारी घेण्यास समर्थ झालो. मी माझं रोजचं जीवन माझ्या मूलभूत आंतरिक नीतीमूल्यांशी सुसंगत करायला हळूहळू सुरुवात केली. मी समाजातल्या माझ्या संबंधितांमध्ये जास्त गुंतवणूक करू लागलो आणि घरी एकटं बसण्यापेक्षा जास्त करून मित्रांमध्ये राहायला सुरुवात केली. तसंच काही वर्षांपूर्वी मी सोडून दिलेलं मार्शल आर्ट्सचं प्रशिक्षण पुन्हा सुरू केलं. प्रत्यक्षात शरीरावर लक्ष केंद्रित करून दुःखद विचारांपासून दूर राहणं मला जमू लागलं. यामुळं मला पुन्हा एकदा “त्या-त्या क्षणात असणं” याचा अनुभव घेण्याची संधी घेता आली. अजूनही कधीतरी मला असा मूड येतो की इंटरनेटवर जाऊन चित्रं बघावीत, पण आता मी माझ्या जुन्या वागण्याच्या नमुन्यांची जाणीव आहे, आणि मी अशी निवड केलीय की मला मूलभूत आंतरिक नीतीमूल्यांवर लक्ष केंद्रित करून जीवन जगायचय. त्यामुळं मी माझ्या इच्छेचा सामना करून वेगळं वागू शकतो.</em></p>  
  
  

</div>

</div>
<div class="row" style="margin-top: 5em;">
    <div class="col-xs-6">
        <a href="modules" class="btn btn-success">सर्व घटक</a>
    </div>
    <div class="col-xs-6 text-right">
                    <a href="../module/medical-treatment-options" class="btn btn-success">मागील ऑनलाईन घटक</a>
                    </div>
</div>    
      <!--kg-card-end: html-->