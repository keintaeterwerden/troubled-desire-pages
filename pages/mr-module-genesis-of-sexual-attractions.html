<!--kg-card-begin: html-->
    
          <h1>लैंगिक आकर्षणांची उत्पती</h1>
<div>
    
<div class="ce_text block">

        
  
      <p>सध्याच्या वैद्यकीय आणि अनुभवनिष्ठ ज्ञानानुसार लैंगिक आकर्षणाची किंवा आवडी-निवडींची उत्पत्ती नेमकी कशामुळे होते याबद्दल खात्रीशीरपणे कोणतेही एक ठोस कारण सांगता येत नाही. म्हणूनच एखाद्या माणसाला एखाद्या विशिष्ट प्रकारचे लैंगिक आकर्षण का असते, किंवा विशिष्टच लैंगिक निवड का असते या बाबतची कारणे जाणून घेण्यासाठी आपल्याला विविध गोष्टींचा एकत्रितपणे विचार करावा लागतो.</p>
<p>यामुळेच आपल्याला जैविक, मानसिक, आणि सामाजिक घटकांचा आणि त्यांच्या एकमेकांशी होणाऱ्या आंतरक्रियांचा एकत्रितपणे विचार करणे जरुरीचे असते. जैविक घटकांमध्ये अनुवांशिक गोष्टी, गरोदरअवस्थेतले पूर्ण दिवस भरण्याआधीच जन्म होणे, उजव्या हाताचा वापर अथवा डावखुरेपणा किंवा मेंदू आणि मज्जासंस्थेशी संबंधित कारणे अशासारख्या गोष्टींचा समावेश होतो. मानसिक घटकांमध्ये चिंता करण्याचा स्वभाव, आत्मविश्वासाची पातळी, अपरिपक्वता, स्वभाव वैशिष्ट्ये किंवा तणावाच्या परिस्थितीला सामोरे जाण्याच्या विशिष्ट पद्धती, अशा अनेक गोष्टींचा समावेश होतो. तर सामाजिक घटकांमध्ये बालपणामध्ये आलेले अतिशय विशिष्ट असे अनुभव, व्यक्तीला मिळालेली हेटाळणी किंवा नकारात्मक वागणूक, समवयस्क मुलामुलींशी झालेल्या आंतरक्रिया आणि सामाजिक दर्जा तसेच शिक्षण अशासारख्या गोष्टींचा समावेश होतो.</p>
<p>वैद्यकीय अनुभव आणि निरीक्षणातून मिळालेल्या माहितीतून असे दिसून येते की लैंगिक विकासाच्या सुरुवातीच्याच टप्प्यामध्ये व्यक्तीची लैंगिक आवड-निवड, आणि कुठल्या वयाचा जोडीदार आवडेल याबद्दलचीही आवड-निवड ही लहान वयातच तयार होऊ लागते आणि मग पुढे आयुष्यभर तशीच टिकून राहते.</p>
<p>म्हणूनच आपल्याला हे लक्षात घ्यायला हवे की लैंगिक निवड ही स्वतःहून घेतलेला निर्णय नसतो. ती आपल्याला मिळालेल्या हाताच्या ठशाप्रमाणे वैयक्तिक पातळीवर प्राप्त झालेली एकमेवाद्वितीय अशी मिळालेली गोष्ट आहे. एखादा ठसा दुसऱ्यापेक्षा चांगला किंवा वाईट आहे असं आपण म्हणू शकत नाही त्याचप्रमाणे लैंगिक निवडीबद्दल देखील आपल्याला चांगले आणि वाईट असे ठरवता येणे शक्य नाही कारण ती स्वतःहून निवडलेली गोष्ट नाही.</p>
<p>तरीदेखील वैयक्तिक पातळीवर आपण या लैंगिक निवडीचे वेगवेगळे अर्थ लावत असतो. याला कारण असते आपली सामाजिक आणि सांस्कृतिक प्रभावाने तयार झालेली विचारसरणी. त्याचप्रमाणे आपली सामाजिक आणि सांस्कृतिक पार्श्वभूमी, आपल्या आयुष्यात पूर्वी घडलेल्या घटनांचा प्रभाव, आपला इतिहास, धर्म आणि आपले असे खास काही विशिष्ट अनुभव इत्यादींमुळे आपल्या लैंगिक निवडीच्या अर्थ लावण्यावर परिणाम होत असतो.</p>
<p>सारांशाने बोलायचं तर आपल्याला हे निश्चितपणे अजूनही माहित नाही की एखाद्याची लैंगिक आवड-निवड ही अशी का आहे, आणि तशी का नाही. एक मात्र खरं की आपल्या लैंगिक निवडीसाठी आपण स्वतःला जबाबदार धरता कामा नये, मात्र आपण वागतो त्याची मात्र संपूर्ण जबाबदारी आपल्यावरच असते.</p>
<h4>या सगळ्यांमध्ये एक वाईट गोष्ट अशी आहे की आपली लैंगिक आवड-निवड बदलण्याची शक्यता कमी असते.</h4>
<h4>पण चांगली गोष्ट अशी आहे की, आपल्यासाठी त्या गोष्टीचा अर्थ कसा लावून घ्यायचा हे मात्र आपण बदलू शकतो.</h4>  
  
  

</div>

<div class="ce_text block">

            <h3>तर मग तुमची स्वतःबद्दलची वस्तुस्थिती काय आहे बरं?</h3>
      
  
      <ul>
<li>तुम्ही आतापर्यंत स्वतःला असा कधी प्रश्न विचारला आहे का की तुमच्या मेंदूची रचना ही इतरांच्या मेंदूच्या रचनेपेक्षा वेगळी आहे का?</li>
<li>तुमच्या मनात आत्तापर्यंत असा कधी विचार आला आहे का की कदाचित जन्मानेच तुम्हाला तुमच्या लैंगिक निवडीसाठी काही गोष्टी मिळालेल्या आहेत?</li>
<li>तुम्हाला असं कधी वाटतं का की तुमचे विचार, तुमची मतं आणि तुमच्या व्यक्तिमत्वाची काही गुणवैशिष्ट्ये ही इतरांपेक्षा वेगळी आहेत का?</li>
<li>तुम्हाला असा कधी प्रश्न लहानपणीच पडला होता का कि तुमच्या काही सवयी किंवा वागणे इतरांपेक्षा वेगळ्या आहेत का?</li>
<li>लहान असताना किंवा वयात येताना तुम्हाला कधी हिंसेचा किंवा अत्याचाराचा (शारीरिक, लैंगिक, किंवा शाब्दिक) अनुभव आला आहे का?</li>
<li>तुम्ही स्वतःला असा कधी प्रश्न विचारला आहे का की माझे लहानपण आणि माझे शिक्षण हे इतर चारचौघांसारखे नॉर्मल होते का?</li>
</ul>  
  
  

</div>

</div>
<div class="row" style="margin-top: 5em;">
    <div class="col-xs-6">
        <a href="../modules"class="btn btn-success">सर्व घटक</a>
    </div>
    <div class="col-xs-6 text-right">
                    <a href="../module/rose-tinted-glasses" class="btn btn-success">मागील ऑनलाईन घटक</a>
                            <span> </span>
            <a href="../module/acceptance" class="btn btn-success">पुढील ऑनलाईन घटक </a>
            </div>
</div>    
      <!--kg-card-end: html-->