<!--kg-card-begin: html-->
    
<h1>பாதிக்கப்பட்டவரின் கடிதம்</h1>
<div>
    
<div class="ce_text block">

        
  
    <p>குழந்தைப் பருவத்தில் பாலியல் வன்கொடுமையால் பாதிக்கப்பட்ட ஒரு பெண்ணின் கடிதத்தை கவனமாகப் படிக்கவும்.</p>
    <p>பாலியல் வன்கொடுமைக்கு ஆளானப்பிறகு (குறுகிய கால விளைவுகள்) பாதிக்கப்பட்டவர் உடனடியாக எப்படி உணருவார் என்பதைப் பற்றி சிறிது நேரம் சிந்தியுங்கள். பாதிப்புக்கு ஆளானவர் வாரங்கள்/மாதங்கள்/வருடங்கள் கழித்து எவ்வாறு உணருவார் (நீண்ட கால விளைவுகள்)?</p>
    <p>குறுகிய கால மற்றும் நீண்ட கால விளைவுகளுக்கு இடையே வேறுபாடுகள் உள்ளனவா?</p>
    <p>குற்றத்தை புரிந்தவர் அல்லது பாதிப்புக்கு ஆளானவரோடு உங்களால் உங்களை அடையாளம் காண முடியுமா?</p>  
  
  

</div>

<div class="ce_text block">

    <h3>பாதிக்கப்பட்டவரின் கடிதம்</h3>
      
  
      <p><em>நான் 19 வயது பெண், குழந்தைகள் பாலியல் வன்கொடுமை மற்றும் குழந்தைகள் ஆபாச உள்ளடக்கப் படங்கள் ஆகியவற்றால் பாதிக்கப்பட்டுள்ளேன். நான் அனுபவித்த வன்கொடுமை மற்றும் என்னை தவறான நோக்கத்திற்காக சுயநலமாகப் பயன்படுத்தியது என்னை காயப்படுத்தியது, என் வாழ்க்கையையே தவறான பாதையில் அமைத்தது மேலும் அனைவருக்கும் சாதாரணமாக அமையும் குழந்தைப்பருவம், பதின்வயதுப் பருவ காலங்கள் ஆகிய அனைத்தையும் அழித்த அந்த வழிகளையும் நான் இன்னும் உணர்ந்துக்கொண்டிருக்கிறேன். எனது மாமா, எனக்கு 4 வயதாக இருந்தபோது என்னை வன்கொடுமை செய்ய ஆரம்பித்தார். வன்கொடுமை செய்பவர்கள் தங்களது பலியாட்களை வன்கொடுமைக்கு தயார்படுத்துவதற்கும் அவர்களை அமைதியாக வைத்திருப்பதற்கும் பொதுவான வழிகள் என்று எனக்கு இப்போது தெரிந்ததை அவர் என்னிடம் பயன்படுத்தினார்: நான் அவருக்கு மிகவும் நெருக்கமானவள் என்றும், அவருக்கு என்னை மிகவும் பிடிக்கும் என்றும், அதனால் எங்கள் இருவருக்கும் இடையில் «சிறப்பான ரகசியங்கள்» உள்ளன என்றும் அவர் என்னிடம் கூறினார். அவர் எங்கள் வீட்டிற்கு அருகாமையில் வசித்து வந்ததால், அவருடன் நேரத்தை செலவிட நான் அங்கு செல்வதை என் அம்மாவும் அப்பாவும் எதையும் சந்தேகிக்கவில்லை.</em></p>
<p><em>முதலில் அவர் எனக்கு ஆபாச உள்ளடக்கம் கொண்ட படங்களைக் காட்டினார், பின்னர் அவர்  அவர் தனது விரலை என் யோனியில் வைத்தது எனக்கு இன்னும் நினைவில் இருக்கிறது., அது எனக்கு மிகவும் வலித்தது. அவர் என்னுடன் உடலுறவு கொள்ள முயன்றது மேலும் வலித்தது என்பதும் எனக்கு நினைவில் இருக்கிறது. எனக்கு மிகவும் வலிப்பதாக நான் அவரிடம் சொன்னதும் நினைவில் இருக்கிறது. நான் அவருடன் இருந்த பெரும்பாலான நேரம் நான் உடைகள் அணிந்திருக்கவில்லை என்பதும், சில சமயங்களில் அவர் என்னை பெண்ணின் உள்ளாடைகளை உடுத்த வைத்ததும் எனக்கு நினைவில் இருக்கிறது. மேலும் அந்தப் படங்கள் என் நினைவில் இருக்கின்றன. வன்கொடுமைக்குப் பிறகு அவர் எனக்கு பிடித்தமான பீஃப் ஜெர்கி ஸ்னாக்குகளை வாங்க என்னை அழைத்துச் செல்வார். இப்போதும் நான் பீஃப் ஜெர்கி ஸ்னாக்குகளை உண்ணும் போது எனக்கு பீதி, குற்ற உணர்வு மற்றும் அவமானம் போன்ற உணர்வுகள் ஏற்படுகின்றன. எனக்கு நேர்ந்த சம்பவத்திலிருந்து என்னால் ஒருபோதும் விடுபட முடியாது போலிருக்கிறது. அந்தச் சமயத்தில் நான் குழப்பத்தில் இருந்தேன், மேலும் இது தவறு என்றும், எனக்கு இது பிடிக்கவில்லை என்றும் எனக்குத் தெரியும், ஆனால் என் மாமா, என்னை மிகவும் பிடிக்கும் என்பதாகக் கூறி எனக்குப் பிடித்த பொருட்களை வாங்கிக் கொடுத்த அவரைப் பற்றி தவறாகப் பேசுவது தவறு என்று அப்பொழுது நான் நினைத்தேன். அவர் என்னைத் தனது மோட்டார் சைக்கிளில் சவாரி செல்வதற்கும் அனுமதித்தார். இப்போது நான் மோட்டார் சைக்கிளில் ஒருபோதும் செல்வதில்லை. இந்த நினைவுகள் மிகவும் வேதனைப்படுத்துவதாக உள்ளன. எனக்கு நினைவில் இல்லாத பல விஷயங்கள் உள்ளன, ஆனால் இப்போது என்னால் மறக்க முடியவில்லை, ஏனென்றால் அவர் எனக்கு செய்த விஷயங்களின் கேவலமான அருவருப்பான படங்கள் இன்னும் இணையத்தில் உள்ளன. அந்தப் பயங்கரமான நினைவுகளை நான் என் மனதில் இருந்து அகற்ற நீண்ட காலமாகப் பயிற்சி செய்தேன். அதை நினைக்கும்போதெல்லாம் உண்மையில் இன்னமும் வேதனையாக இருக்கிறது. சில சமயங்களில் என்ன நடந்தது என்ற நினைவலைகளில் சிக்கும்போது, என் சுற்றுப்புறத்தின் மேல் எந்தவொரு கவனமும் செலுத்தமுடியாமல், நான் வெறித்து பார்க்கிறேன். </em></p>
<p><em>என் வாழ்க்கையின் ஒவ்வொரு நாளும் பயத்திலேயே தொடர்ந்து வாழ்கிறேன், யாராவது என் படங்களைப் பார்த்து என்னை அடையாளம் கண்டுகொள்வார்களோ, நான் மீண்டும் அவமானப்படுவேனோ என்று பயப்படுகிறேன். நான் சிறுமியாக இருந்தபோது கேமரா முன் வன்கொடுமைக்கு ஆளாக்கப்பட்டதை -- என்னைப் பார்க்கிறார்கள் -- யாரோ ஒருவர் அவற்றைப் பார்கிறார்கள் என்பது என்னை வேதனைக்கு உள்ளாக்குகிறது. அங்கு நான் இருந்தது எனது விருப்பத்திற்குட்பட்டு இருக்கவில்லை, ஆனால் இப்போது பிறர் மோசமான விஷயங்களைச் செய்யப் பயன்படுத்தும் படங்களில் நான் எப்போதும் இருக்கிறேன். அவையனைத்தும் அழிக்கப்பட வேண்டும் என நான் விரும்புகிறேன். அவையனைத்தும் நிறுத்தப்பட வேண்டும் என நான் விரும்புகிறேன். ஆனால் என் மாமாவைத் தடுக்க நான் சக்தியற்றவனாக இருந்ததைப் போல இதைத் தடுக்கவும் நான் சக்தியற்றவளாக இருக்கிறேன். என் மாமா என்னை என்ன செய்தார் என்பதை அவர்கள் முதலில் கண்டுபிடித்தபோது, ​​நான் சிகிச்சைக்குச் அழைத்துச் செல்லப்பட்டேன், அத்தோடு நான் அதிலிருந்து நான் விடுபட்டதாக நினைத்தேன். நான் நினைத்தது மிகவும் தவறு. எனக்கு என்ன நடந்தது என்பதைப் பற்றிய எனது முழு புரிதலும் நான் வளர்ந்து பிறகே எனக்குத் தெளிவானது. என் வாழ்க்கையும் என் உணர்வுகளும் இப்போது மோசமாக உள்ளன, ஏனென்றால் குற்றம் உண்மையில் ஒருபோதும் நிற்கவில்லை, உண்மையில் ஒருபோதும் நிற்காது. ஏதோவொரு நேரத்திலும், ஏதோவொரு இடத்திலும், யாரோஒருவர், ஒரு சிறுமியாக இருந்த என்னை என் மாமாவால் வன்கொடுமை செய்யப்படுவதைப் போன்ற படங்களைப் பார்த்து, அதிலிருந்து ஒருவித மட்டமான மகிழ்ச்சியைப் பெறுகிறார் என்பதை அறிவது என்ன மாதிரியான உணர்வு என்பதை விவரிக்க கடினமாக உள்ளது. இது நான் மீண்டும் மீண்டும் வன்கொடுமைக்கு ஆளாக்கப்படுவது போல் உள்ளது. பதின்வயதில் உள்ள மற்றவர்கள் எளிதில் கையாளும் எளிய விஷயங்களைக் கூட என்னால் செய்ய முடியவில்லை என்பதை நான் கண்டறிந்துள்ளேன். என்னிடம் ஓட்டுநர் உரிமம் இல்லை. ஒவ்வொரு முறையும் நான் அதைப் பெறப்போகிறேன் என்று கூறுவேன், ஆனால் நான் அதைச் செய்யவதில்லை. என்னால் சரியாகத் திட்டமிட முடியவில்லை என் வாழ்க்கையில் தொடர்ந்து முன்னேறுவது பற்றி நான் நினைக்கும்போது என் மனம் என்னைத் தவிர்க்கிறது. நான் ஒரு வேலையைப் பெற முயற்சிக்கிறேன், ஆனால் அதற்கான விஷயங்களைச் செய்வதைத் தவிர்க்கிறேன். எனக்கு என்ன நடந்தது என்பதை "மறப்பது" என்ற ஒன்றுதான், நான் ஒரு சிறுமியாக இருந்தபோது இரட்டை வாழ்க்கை வாழ நிர்ப்பந்திக்கப்பட்டதிலிருந்து நான் செய்யும் சிறந்த விஷயமாகும். நான் அதை உணரும் முன்பே, எனக்கு வேலை கிடைக்க உதவக்கூடிய நேர்காணல்கள் அல்லது பிற விஷயங்களை நான் தவற விடுகிறேன். சில நேரங்களில் சில விஷயங்கள் வன்கொடுமையை எனக்கு நினைவூட்டுகின்றன, அது மிகவும் தாமதமாகும் வரை என்னால் அதை உணரக்கூட முடிவதில்லை. எடுத்துக்காட்டாக, நான் உயர்நிலைப் பள்ளியில் அனாடமி பாடத்தில் தோல்வியடைந்தேன். எனக்கு ஏற்பட்ட நிகழ்வின் காரணமாக உடலைப் பற்றி என்னால் சிந்திக்க முடியவில்லை. இதே விஷயம்தான் நான் கல்லூரியில் படிக்கும்போதும் நடந்தது. நான் ஓர் உளவியல் வகுப்பிற்குச் சென்றேன், அங்கு குழந்தைகள் வன்கொடுமை பற்றிய வீடியோவைப் பார்த்தோம். ஏன் என்று கூட புரியாத நிலையில், நான் வகுப்புக்குச் செல்வதையே நிறுத்திவிட்டேன். நான் என் கல்லூரியின் முதல் வருடத்தில் தோல்வியடைந்து வீட்டிற்குத் திரும்பினேன். எனது உணர்வுகளைத் தடுப்பதும், எனக்கு அசௌகரியத்தை ஏற்படுத்தும் விஷயங்களைத் தவிர்ப்பதும் எனக்கு எளிதானது. நான் மீண்டும் கல்லூரிக்குச் செல்ல எப்போது தயாராவேன் என்று எனக்குத் தெரியவில்லை, ஏனெனில் எனக்கு சங்கடமான அல்லது எனது வன்கொடுமைமையை நினைவூட்டும் எதையும் தவிர்ப்பதில் எனக்கு பெரும் சிக்கல்கள் உள்ளன. மக்கள் என்னைப் பார்த்து, நான் பாலியல் வன்கொடுமைக்கு ஆளானவள் என்று சொல்லக்கூடும் என்று நான் எப்போதும் பயப்படுகிறேன், ஏனென்றால் எனது வன்கொடுமை என்பது பொதுவில் உள்ள உண்மையாகும். எனது நண்பர்கள் இணையத்தில் உலாவும்போது அவர்கள் எனது படங்களைப் பார்த்து விடுவார்களோ என்று நான் கவலைப்படுகிறேன், அது என்னை வெட்கத்திலும் சங்கடத்திலும் மூழ்கடிக்கிறது.</em></p>
<p><em>என் மாமாவுடன் விரும்பத்தகாத செயல்களைச் செய்யும் படங்களில் நான் இருப்பதனால் நான் அவமானப்பட்டு வெட்கப்படுகிறேன். நான் எங்கு சென்றாலும் நான் தவறான கண்ணோட்டத்தில் பார்க்கப்படுவதாக உணர்கிறேன். இவ்வாறான செயலைச் செய்யும் நபரா நான்? இதில் என் மீதான தவறு என்ன இருக்கிறது? நான் யார் என்பதில் மோசமான அல்லது அருவருப்பான விஷயம் ஏதேனும் உண்டா?</em></p>
<p><em>எனக்கு என்ன நடந்தது என்று யாரிடமும் சொல்ல நான் வெட்கப்படுகிறேன், ஏனென்றால் அவர்கள் என்னை மதிப்பீடு செய்வார்களோ என்றும் என்னைக் குறை கூறுவார்களோ என்றும் நான் பயப்படுகிறேன். நான் ஒரு சிறிய நகரத்தில் வசிக்கிறேன், மேலும் ஒருவருக்கு ஒரு விஷயம் தெரிய வந்தால் அது அனைவருக்கும் தெரியப்படுத்தப்படும் என்று நினைக்கிறேன். எனது அந்த மோசமான படங்களை யாராவது பார்த்துவிட்டு, என்னைப் பற்றிய «  ரகசியத்தை  » வெளியிட்டு விடுவார்களோ என்ற பயத்தில் தான் நான் அன்றாடம் வாழ்கிறேன். அந்த நாள் வரும் வரை என் வாழ்க்கை நிறுத்தி வைக்கப்பட்டு இருப்பதை போலவும், நான் காலவெளியில் உறைந்து காத்திருப்பதை போலவும் உள்ளது.என்னைப் பற்றிய அந்த அருவருப்பான படங்கள் காலத்தின் கையில் சிக்கியிருப்பதையும், எல்லாரும் பார்க்கக் கூடியவையாக அது எப்போதும் இருக்கும் என்பதையும் நான் அறிவேன்.</em></p>
<p><em>நான் அச்சுறுத்தும் கனவுகளை பல காலமாக கண்டிருக்கிறேன். அப்போது எல்லாம் நான் வியர்த்து எழுந்து அழுதுகொண்டே என் பெற்றோரிடம் ஆறுதலைத் தேடிச் செல்வேன். இப்போதும் சில சமயம் ஃப்ளாஷ்பேக்குகள் வரும். என் மாமா எனக்கு செய்த விஷயங்களின் நினைவுகள் என் தலையில் எண்ணங்களாக உள்ளன. என் இதயம் வேகமாகத் துடிக்கத் தொடங்கும், எனக்கு வியர்த்து கொட்டும், பின்னர் ஒரு வலுவான படம் என் நினைவில் தோன்றிய பிறகு நான் இருக்கும் சூழ்நிலையை விட்டு என்னால் வெளியே வர முடியும். «சொல்லாதே, சொல்லாதே, சொல்லாதே» 'என்று கூறும் என் மாமாவின் குரல் இன்னும் என் காதில் ஒலிக்கிறது. 'இதையெல்லாம் நினைத்துப் பார்த்து, இன்னும் அத்தகைய படங்கள் பொதுவெளியில் இருக்கிறது என்பதை அறிந்து எனது நிலைமை இன்னும் மோசமாகிறது. வன்கொடுமையில் இருந்து என்னால் இப்போது மட்டுமல்ல, எப்பொழுதுமே தப்ப முடியாது என்பது போல எனக்குத் தோன்றுகிறது. நான் பல கெட்ட கனவுகளைக் கண்டிருப்பதால், இருட்டாக இருக்கும்போது தூங்குவது எனக்குக் கடினமாக உள்ளது. கெட்ட கனவுகளிலிருந்து என்னைப் பாதுகாக்கும் என்று நினைத்து விளக்குகளை எரியும் நிலையிலேயே வைத்துக்கொள்ள விரும்புகிறேன். நான் திகிலூட்டும் திரைப்படங்களை வெறுக்கிறேன், சில சமயங்களில் நாட்கணக்கில் கெட்ட கனவுகளக் கண்டுகொண்டிருக்கிறேன்.</em></p>
<p><em>சில சமயங்களில் மற்ற குழந்தைகள் செய்யும் சாதாரண விஷயங்களை என்னை செய்ய விடாமல் தடுக்கும் விளங்கமுடியாத பயங்கள் எனக்குத் தோன்றுகின்றன. ஒருமுறை என் தோழி அவளுடனும் அவள் மாமாவுடனும் ஒரு பொழுதுபோக்கு பூங்காவிற்கு போகலாம் என என்னிடம் கேட்டாள். நான் வன்கொடுமைக்கு ஆளாக்கப்படுவேன் என்ற அந்த எண்ணத்தை என் தலையில் இருந்து அகற்ற முடியவில்லை. கடைசியில் என்னால் போகமுடியவில்லை. எனது தோழியின் மாமா என் படங்களைப் பார்த்திருப்பாரோ என்று நினைத்துக் கொண்டே இருந்தேன். அவர் என்னை கண்டுபிடித்து இருப்பாரோ? நான் என்ன செய்தேன் என்று அவருக்குத் தெரிந்திருக்குமோ? அதனால்தான் அவர் என்னை பொழுதுபோக்கு பூங்காவிற்கு அழைத்திருப்பாரோ?</em></p>
<p><em>நம்பிக்கைவைப்பது என்பது எனக்கு மிகவும் கடினமான விஷயமாக இருக்கிறது என்பதுடன் பெரும்பாலும் மக்கள் என்னை அசெளகரியமாக உணரவைக்கிறார்கள். ஒரு பையன் எப்பொழுதும் என்னையே பார்த்துக் கொண்டிருப்பதாக நான் நினைத்ததால், நான் வெயிட்ரஸாக செய்துகொண்டிருந்த வேலையை விட்டு வெளியேற வேண்டியிருந்தது. அவர் என்னை அடையாளம் கண்டுபிடித்திருப்பாரோ? என்று யோசிப்பதை என்னால் நிறுத்த முடியவில்லை அவர் எங்காவது என் படங்களைப் பார்த்தாரா? நான் அங்கு தொடர்ந்து பணிபுரிய மிகவும் அசௌகரியமாக இருந்தது. எனக்கு என்ன நடக்கிறது என்பதில் எனக்கு உண்மையில் கட்டுப்பாடு இல்லை என்பதை நான் சிறு வயதிலேயே கற்றுக்கொண்டிருப்பதால் பிற நபர்களிடம் “முடியாது” என்று சொல்வதில் எனக்கு சிக்கல் உள்ளது. “முடியாது” என்று சொல்லாதது தான் யாரோ ஒருவர் என்னை மீண்டும் காயப்படுத்துவதை எளிதாக்கும் என்பதை நான் அறிந்திருப்பதால், நான் இதை மேம்படுத்திக் கற்றுக்கொள்ள முயற்சிக்கிறேன். கேமரா முன்பாக பாலியல் செயல்களைச் செய்ய என் மாமா எனக்கு லஞ்சம் கொடுத்ததால், யாரிடமிருந்தும் பரிசுகளை வாங்குவதில் எனக்கு சிக்கல் உள்ளது. எனக்கு ஒரு பரிசு கொடுத்தால் பிறர் என்னிடம் எதையாவது எதிர்பார்க்கிறார்கள் என்று நான் எப்போதும் உணர்கிறேன். இது நண்பர்களுடனான எனது உறவில் சிக்கலை ஏற்படுத்துகிறது.</em></p>
<p><em>நான் என்றாவது ஒரு நாள் குழந்தைகளைப் பெற விரும்புகிறேன், ஆனால் நான் அவர்களை எப்படிப் பாதுகாப்பாக வைத்திருப்பது என்று நினைத்துப் பார்க்கவே எனக்கு பயமாக இருக்கிறது. நான் யாரைத்தான் நம்பலாம்? அவர்களின் ஆசிரியர்? அவர்களின் கோச்? நான் எப்போதாவது என் குழந்தைகளுடன் சேர்த்து யாரையும் நம்ப முடியுமா என்று எனக்குத் தெரியவில்லை. என் படங்களை இணையத்தில் என் குழந்தைகளோ அவர்களது நண்பர்களோ பார்க்க நேர்ந்ததால் என்ன செய்வது? எனக்கு என்ன நடந்தது என்பதை நான் எவ்வாறு அவர்களுக்கு விளக்க முடியும்?</em></p>
<p><em>அன்பு என்றால் என்ன என்பதில் எனக்கு மிகவும் குழப்பம் உள்ளது. என் மாமா என் மீது அன்புசெலுத்துவதாகவும் அந்த அன்பு தனக்கு வேண்டும் என்றும் அவர் கூறினார். ஆனால் அவர் என்னிடம் காட்டியது அன்பு இல்லை என்று இப்போது எனக்குத் தெரிகிறது. ஆனால் அது உண்மையான அன்பா அல்லது என்னை தவறான நோக்கத்திற்காக சுயநலமாகப் பயன்படுத்த முயற்சிக்கும் மற்றொரு நபரா என்பதை என்னால் எதிர்காலத்தில் எப்படி சொல்ல முடியும்?</em></p>
<p><em>உண்மை என்னவென்றால், உலகில் எங்காவது ஓரிடத்தில், ஒவ்வொரு நாளும் ஒவ்வொரு இரவும் யாரோ ஒருவரால் நான் தவறான நோக்கத்திற்காக சுயநலமாகப் பயன்படுத்தப்படுகிறேன். எனக்கு நடக்கும் குற்றங்கள் ஒரு போதும் முடிவுக்கு வராத நிலையில் இதை நான் எப்படி கடந்து செல்வது? நான் அனுபவித்த வெட்கக்கேடான வன்கொடுமை வெளியிடப்பட்டு, மோசமான நபர்களால் என்றென்றும் அனுபவிக்கப்படும்போது, இதிலிருந்து நான் எப்படி மீள்வது?</em></p>
<p><em>எனது படங்களால் மற்ற குழந்தைகள் வன்கொடுமைக்கு ஆளாக நேரிடுமோ என்ற எண்ணத்தில் நான் திடுக்கிடச்செய்கிறேன். என் மாமா எனக்குக் காட்டியது போல் வேறுயாராவது என் படங்களை மற்ற குழந்தைகளுக்குக் காட்டுவார்களா, பின்னர் அது மாதிரி செய்ய வேண்டும் என்று அவர்களிடம் சொல்வார்களா? அவர்கள் என்னைப் பார்த்துவிட்டு, அதைச் செய்வது சரியே என்று அவர்களும் நினைப்பார்களா? சில மோசமான நபர்கள் எனது படத்தைப் பார்த்துவிட்டு, இன்னொரு சிறுமியிடம் அதே செயலைச் செய்ய யோசனை பெறுவார்களா? இத்தகைய எண்ணங்கள் எனக்கு வருத்தத்தையும் பயத்தையும் தருகின்றன.</em></p>
<p><em>நடந்தவற்றுக்கு நான் என்னையே அதிகம் குற்றம் சாட்டிக் கொள்கிறேன். நான் மிகவும் சிறிமிதான் என்று எனக்குத் தெரிகிறது, ஆனால் எனக்கு ஏன் இன்னும் தெளிவாகத் தெரிந்திருக்கவில்லை? என் மாமாவை நிறுத்துமாறு நான் ஏன் கூறவில்லை? ஒருவேளை நான் அதை நிறுத்தியிருந்தால், என்னால் திரும்ப எடுக்கவோ அழிக்கவோ முடியாத அளவுக்கு அதிகமான படங்கள் வெளிவந்திருக்காது. நான் என்றென்றும் அதனுடன்தான் வாழ்ந்தாக வேண்டும், அது என் தவறு என்று இப்போது நான் உணர்கிறேன்.</em></p>
<p><em>நான் எதற்கும் தகுதியற்றவள் மற்றும் தோல்வியுற்றவள் போல் உணர்கிறேன். மற்றவர்களால் நான் மீண்டும் மீண்டும் பயன்படுத்தப்பட்டதைத் தவிர என்னால் வேறு என்ன நன்மை நடந்தது? எனக்கு ஒரு வேலை கிடைக்காமல் போவதற்கும், பள்ளியில் தொடர்ந்து படிக்க முடியாமல் போனதற்கும் அதுவும் ஒரு காரணம். என்னை நானே ஏமாற்றிக் கொள்வதில் சோர்வடைந்து விட்டேன். நான் ஏற்கனவே வாழ்நாள் முழுவதற்கும் போதுமான ஏமாற்றத்தை அனுபவித்து விட்டேன், இனிமேலும் தோல்வியடைய விரும்பவில்லை. இது எனக்கு வன்கொடுமை மற்றும் தவறான நோக்கத்திற்காக சுயநலமாகப் பயன்படுத்தப்படும் அனைத்து பயங்கரமான உணர்வுகளையும் அவமானத்தையும் மீண்டும் கொண்டுவருகிறது.</em></p>
<p><em>சில சமயங்களில் அதிகமாக மது அருந்திவிட்டு எல்லாவற்றையும் மறக்க முயற்சிப்பதன் மூலம் என் உணர்வுகளைச் சமாளிக்கிறேன். இது நல்லதல்ல என்று எனக்குத் தெரியும், ஆனால் என்னுடைய அவமான உணர்வும் கோப உணர்வுகளும் எப்பொழுதும் என்னுடனேயே இருக்கும், அதனால் சில சமயங்களில் அவற்றை விட்டு சிறிது நேரம் விலக எனக்கு ஒரு வழி தேவைப் படுகிறது.</em></p>
<p><em>நான் எப்போதும் இரட்டை வாழ்க்கையை வாழ வேண்டியுள்ளதாக உணர்கிறேன். முதலில் என் மாமா என்னை என்ன செய்தார் என்று பொய் சொல்ல வேண்டியுள்ளது. மிகவும் சங்கடமாக இருக்கும் காரணத்தால் எதுவும் நடக்காதது போல் நான் நடிக்க வேண்டியுள்ளது. மற்ற வன்கொடுமை செய்பவர்களால் இணையத்தில் மற்றொரு «என்னைப் போன்ற சிறுமி» இருப்பதை நான் எப்போதும் உணர்கிறேன். நான் அங்கு இருக்க விரும்பவில்லை, ஆனால் நான் இருக்கிறேன். நான் காலத்தின் பின்நோக்கிச்சென்று அந்த படங்களை என் மாமா எடுப்பதை நிறுத்தலாம் என்று விரும்புகிறேன், ஆனால் அது என்னால் முடியாது.</em></p>
<p><em>நான் இந்தப் பாதிக்கப்பட்ட தாக்கத்தின் அறிக்கையை வெளியிடுவதால் நான் மீண்டும் வன்கொடுமைக்கு ஆளாக்கப்படுவேன் அல்லது புண்படுத்தப்படுவேன் என்று நான் பயந்தாலும், என்னைப் பற்றியும் நான் எவ்வாறு பாதிக்கப்பட்டேன் என்பதையும், என் வாழ்க்கை எவ்வாறு உள்ளது என்பதைப் பற்றியும் நீதிமன்றமும் நீதிபதியும் தெரிந்து கொள்ள வேண்டும் என்று நான் விரும்புகிறேன். எனக்கு என்ன நடந்ததோ அது இனி நீங்காது. அது இனி ஒருபோதும் நீங்காது. நான் குழந்தைகள் ஆபாச உள்ளடக்கப் படங்களால் நேரடியாக பாதிக்கப்பட்டவளாக இருக்கிறேன், அது ஒவ்வொரு நாளும், நான் செல்லும் எல்லா இடங்களிலும் என்னை பாதிக்கிறது.</em></p>  
  
  

</div>

</div>
<div class="row" style="margin-top: 5em;">
    <div class="col-xs-6">
        <a href="modules" class="btn btn-success">அனைத்துப் பாடப்பிரிவுகள்</a>
    </div>
    <div class="col-xs-6 text-right">
        <a href="../module/empathy" class="btn btn-success">முந்தைய ஆன்லைன் தொகுதி</a>
                            <span> </span>
                            <a href="../module/medical-treatment-options" class="btn btn-success">அடுத்த ஆன்லைன் தொகுதி</a>
            </div>
</div>    
      <!--kg-card-end: html-->